Koblenz 2019


Den ældre kvinde sad i sit køkken og drak morgenkaffe, mens morgennyhederne kværnede fra fjernsynet. Hun var alene i lejligheden. Manden var  død for flere år siden og børnene var forlængst fløjet fra reden.
Nu da hun ikke skulle på arbejde mere, nød hun at tage sig god tid om morgenen. Hun glædede sig hver morgen over, at hun kunne sidde og slappe af, mens de øvrige beboere i opgangen hastede afsted for at nå deres forskellige gøremål.
Hendes pension var ikke stor, men hun kunne klare sig, hvis hun blot var påpasselig med sine penge.
Lige da hun skulle til at rejse sig for at vaske sin tallerken og kop op, ringede det på døren. 
“Underligt”, tænkte hun, “det er da mindst ti år siden, at der er nogen der har ringet på min dør, uden at jeg har vidst de kom.”
Da hun åbnede døren stod der et postbud med en lille pakke, som hun fik udleveret efter behørigt at have kvitteret for den.
Da hun havde lukket døren efter postbudet, så hun nærmere på pakken og til sin overraskelse, så hun, at pakken var afsendt fra Danmark. Hun kendte ingen i det lille land mod nord, så hun blev enig med sig selv om, at det nok var et af hendes børn, der havde købt et eller andet til hende på internettet - sådan gjorde de unge jo nu om dage. Hun havde lige haft fødselsdag, så hun tænkte, at det nok var en forsinket fødselsdagsgave.
Hun satte sig nu ud til køkkenbordet igen, mens hun glædede sig til til at lukke pakken op - en helt uventet gave, var da en dejlig start på dagen. Pakken var pakket ind i kraftigt papir og omvundet flere gange med sejlgarn, så hun måtte bruge en saks for at komme ind til pakkens indhold, som viste sig at være en skotøjsæske.
Nu blev hun for alvor mystificeret, for hvem kunne finde på, at købe sko til hende? Sko var da ikke noget man gav som gave, de skulle jo prøves først, for at man kunne være sikker på, at de passede.
Da hun fik låget af æsken, så hun, at den var fyldt op med sammenkrøllet avispapir, men da hun stak hånden ned i papiret, fik hun fat i endnu en æske, som også var pakket omhyggeligt ind i papir og sejlgarn. Efter igen at have brugt saksen, sad hun nu med en lille papæske som indeholdt en stofpose og et brev. Hun tog foldede brevet ud og læste:


        “Kære fru Jantzen


Jeg sender denne pakke til Dem, fordi Deres morbror under krigen, kort før han døde, deltog i nogle begivenheder, hvor han gjorde sig fortjent til en del af en skat bestående af første klasses diamanter. Vi har nu fundet skatten og sender derfor deres morbrors andel til dem. Når De får diamanterne vurderet, vil de finde, at det er en stor formue der gemmer sig i posen.
Jeg håber, De er ved godt helbred og vil ønske Dem alt godt fremover.


Med venlig hilsen


NN


P.S. lad være med at forsøge at finde ud af, hvem jeg er. Hvis De vil beholde diamanterne er diskretion altafgørende.”
































                                      1.
                 Odense  april 2019


Ole vågnede ved at alarmen på telefonen gik i gang. Først var han lidt desorienteret, men kom så i tanke om, at han lå på sit gamle værelse i barndomshjemmet i Odense.
Han kom hurtigt på benene og gik nedenunder for at lave sig en kop kaffe, så han kunne komme i gang med dagens opgaver. Han skulle som det første  have møde med to ejendomsmæglere, og derefter skulle farens bisættelse overstås.
Faren var død nogle dage forinden, hvor han var faldet om med hjertestop, mens han gik sin sædvanlige tur rundt i villakvarteret.
Det var en underlig fornemmelse at gå rundt i de rum, der før i tiden havde været så velkendte. Nu var det næsten som et helt fremmed hjem for ham, men han havde jo heller ikke været på andet end ganske korte besøg de sidste tyve år. 
Oles mor var død, da han var fjorten år gammel og han og faren havde aldrig udviklet et videre tæt forhold, dertil havde faren havde for travlt i sin guldsmedeforretning. Det var derfor forskellige husbestyrerinder, der havde taget sig af Ole de sidste år af hans barndom.
Som årene gik, blev Ole og hans far mere og mere fremmede for hinanden. Der var derfor ikke rigtig noget der bandt Ole til Odense, og han var flyttet fra byen for at studere i København straks efter studentereksamen. Han var hurtigt faldet til i den store by med alle dens tilbud og fristelser, og det var med flere års mellemrum, han var på besøg hos faren i Odense.
Da han var færdig med studierne, fik han arbejde på Metropolitanskolen, købte sig en andelslejlighed på Østerbro og følte sig nu som en rigtig københavner.
Når bisættelsen var overstået, skulle han til at gå alle skuffer og skabe igennem for at se, om der gemte sig noget værdifuldt inden Frelsens Hærs Genbrug kom og hentede alt indboet. Det var godt, at han havde taget et par dage fri, for huset var stort med mange rum og mange møbler der skulle gås igennem. 
Han regnede nu ikke med at finde noget videre. Faren havde godt nok gemt på en masse ting, men i pengesager var han et ordensmenneske.


Begge ejendomsmæglere kom til aftalt tid, og begge roste først huset i høje toner for så at afslutte med alt det, der skulle laves, for at det kunne leve op til de krav og forventninger, huskøbere har nu om dage. 
Huset var oprindeligt bygget af Oles farfar, som også var ham der grundlagde guldsmedeforretningen. Både hus og forretning var så gået i arv til Oles far.
Ole havde på forhånd besluttet at vælge den ejendomsmægler der kom med det laveste bud, så huset kunne blive solgt hurtigt. Heldigvis lå huset i et attraktivt kvarter tæt på centrum, så det burde ikke være svært at komme af med.


Bisættelsen foregik i den lokale kirke og var en trist affære. Der var kun ham og et par naboer til stede, så det var godt, der var et par korsangere til at synge salmerne. Præsten holdt en meget kort og intetsigende tale om en mand, han ikke kendte og jo derfor ikke kunne sige noget fornuftigt om. Ole havde ikke kontaktet præsten for at fortælle om farens liv og levned - vel mest fordi han ikke vidste særlig meget.
Efter bisættelsen faldt Ole i snak med en af naboerne, som havde boet ved siden af faren, siden før Ole blev født. 
“Det er ikke meget, vi har set til dig de sidste mange år,” sagde naboen, mens hans så vist på Ole 
“Nej, det er ikke blevet til så meget, det må jeg jo nok indrømme.”
“Jeg tror, din far var skuffet over, at du ikke kom og besøgte ham noget mere, og så langt er der vel heller ikke fra København.”
Ole der var flov og underligt til mode over at blive irettesat, nærmest som om han var et barn, undskyldte sig og skyndte sig videre.


Da han var hjemme i huset igen satte han sig ved køkkenbordet og drak et par øl, han fandt i køleskabet. Mens han sad og slappede af, fantaserede han lidt over, hvad han skulle bruge arven til. Egentlig manglede han ikke noget. Han havde et godt fast arbejde med en hæderlig løn og udsigt til en rimelig pension, hans husleje var lav, og han havde ingen børn, han kunne dele ud til. Måske han skulle købe sig en båd eller et sommerhus. Nå, det var jo under alle omstændigheder luksusproblemer. 
Da han havde drukket øllene, tog han sig en velfortjent lur på sofaen i stuen. Som han tænkte, lige inden han faldt i søvn, så løb oprydningsopgaven sikkert ingen steder, og han havde jo stadig flere dage til at gå det hele igennem.
Da Ole vågnede følte han sig lidt dvask, så istedet for at gå i gang med oprydningen gik han sig en tur i det gamle kvarter. Vejret var rigtig fint for april måned med klart solskin, og han nød at gå gennem villakvarteret. 
Han huskede stadig alle veje og huse og kunne hurtigt se, at alt lignede sig selv bortset fra, at de sidste butikker nu var lukkede og inddraget til beboelse.
Han var forbi den gamle folkeskole, og han syntes nærmest, han kunne huske hver en sten i murene - han ville uden problemer kunne finde rundt til alle klasse- og faglokaler.
Derefter gik han forbi gymnasiet, hvor han havde tilbragt tre rigtig gode år. Det var her, han havde opdaget sit talent for naturvidenskaberne, så hans erhvervskarriere som gymnasielærer i matematik og fysik blev egentlig grundlagt i gymnasieårene.
Det var nu ti år siden han var startet på Metropolitanskolen som grøn adjunkt og i de sidste par år, havde han ofte tænkt på, om det var en mulighed at skifte spor i karrieren - han var efterhånden rigtig træt af at undervise, så det kunne være fristende at prøve noget helt nyt. Han havde dog ikke gjort noget alvorligt ved et karriereskifte endnu - dertil havde han det vist for godt. Med den store rutine han efterhånden havde oparbejdet, var det ikke meget forberedelse, han behøvede for at klare den daglige undervisning.


Efter at have gået i mere end en time var han nu tilbage i huset, og han følte sig nu langt mere veloplagt til at tage fat på oprydningen. 
Da han havde arbejdet i et par timer uden at finde noget af større interesse, nærmede tiden sig nu spisetid, og han bestilte derfor en pizza, som han spiste, mens han drak det meste af en flaske vin han havde fundet i farens lille vinlager.  
Mens han så en film i fjernsynet tømte han vinflasken. Han overvejede at hente en flaske mere, da filmen sluttede, men besluttede istedet at gå i seng, så han kunne blive færdig med gennemgangen dagen efter.


Næste morgen vågnede han tidligt og efter at have drukket et par kopper kaffe, gik han i gang med at gå møblerne igennem for det som skulle gemmes. Egentlig vidste han ikke, hvad han ledte efter, men diverse personlige papirer som dåbsattester, kørekort, bankudskrifter etc. skulle jo ikke videre til fremmede. Han havde aftalt med Røde Kors, at han puttede den slags papirer i en plastiksæk, som de så ville sørge for at destruere. 
Det viste sig, at faren havde lagt alle vigtige papirer i et jalousiskab inde på kontoret, så allerede inden frokost var han faktisk færdig med den opgave, han havde sat sig for at løse. Nu kunne han egentlig bare pakke sine ting og fange et tog hjem til staden igen.
 
Det sidste rum han manglede, var det de havde kaldt for gæsteværelset. Det stod dog altid tomt, for de havde aldrig gæster til at overnatte og rummet blev derfor brugt som et slags pulterkammer til de ting, der ikke lige havde en plads i huset.
Langs med skunkvæggen stod en lav reol. Den var tung som et ondt år, da den rummede et eksemplar af Salmonsens Leksikon. Ole kunne se, at reolen stod lidt skævt i den ene side og da han så nærmere efter så han, at benet i reolens ene hjørne havde givet efter for det langvarige pres fra de tunge bøger.
Ole flyttede bøgerne ud på gulvet og hev reolen ud fra væggen - måske han kunne få benet på plads, når vægten var taget fra. Da han så ned bag reolen, fik han pludselig øje på en låge ind til skunken, som han ikke anede var der. Han tog fat i lågens håndtag og åbnede ind til skunken, som bare virkede kold og mørk - intet af interesse her. 
Ole satte benet fast på reolen så godt han kunne, og gik nedenunder igen. Han ville overnatte i huset endnu en nat og derefter tage tilbage til sin lejlighed. Han gentog ritualet fra aftenen før med pizza og rødvin og gik rimelig tidligt i seng.
I løbet af natten blæste det kraftigt op, og Ole vågnede ved at lågen ind til skunken stod og klappede voldsomt. Han gik ind og satte et par af leksikonbindene i klemme, så støjen hørte op. “Underligt egentlig”, tænkte kan,” at jeg har boet næsten 20 år i huset uden at ane, at der var en låge ind til skunken, gad vide om far var klar over det?”
Næste morgen kom han til at tænke på, at han hellere måtte se, om der var en utæthed i taget siden det kunne blæse så kraftigt ind. Han fandt en lommelygte han kunne huske at have set i en skuffe, tjekkede at den kunne lyse og gik ovenpå til gæsteværelset igen.
Ole åbnede lågen ind til skunken og lyste ind, så han kunne se evt. utætheder. Han kunne ikke få øje på noget der så forkert ud, men helt inde i bunden af skunken opdagede han noget, der lignede en lille kuffert. Så vidt han kunne se, var kufferten af læder og den så meget gammel og mølædt ud.
Ole var alt for stor til at kunne komme ind gennem åbningen til skunken, og kufferten lå omkring to meter væk, så det var ikke så ligetil at få fat i den. Der måtte være noget et eller andet et sted i huset, han kunne bruge til at fange hanken på kufferten.
I et skab i baggangen fandt han en fejekost, som så ud til at være lang nok til at kunne  nå. Oppe på værelset stak han kosten ind i skunken, og ved at strække sig alt hvad han kunne, fik han kostens hoved ned  i hanken. Langsomt trak han kufferten nærmere og kunne til sidst få fat i hanken med hånden.
Da han havde fået kufferten fri af skunken, kunne han se, at den faktisk var ret velbevaret. Læderet var grønt af ælde, men stadig intakt.
Ole tog kufferten hen på et lille bord og trykkede på de to låse - intet skete, kufferten var låst.
Det var nu ved at være tid for Ole at komme afsted til banegården, hvis han skulle nå sit tog hjem, så istedet for at prøve at få låsene op, tørrede han det grønne af kufferten med et fugtigt håndklæde, pakkede sin rygsæk med de småting  han havde haft med og bestilte en taxa. 
Et par timer senere var han hjemme i lejligheden, hvor han med det samme følte sig tryg og godt tilpas. Ole kunne ikke lade være med at tænke på, at huset i Odense som jo var hans barndomshjem, og derfor burde indgyde ro og glæde istedet gav ham en følelse af uro og ensomhed. Ikke så sært, at han var rejst fra byen, så hurtigt det var muligt.


Kufferten stod i entreen, og det føltes næsten, som om den råbte på, at han skulle gå  i gang med at arbejde med låsene. 
Ole lagde kufferten på sit spisebord og hentede forskelligt værktøj, som måske kunne tvinge låsene op. Først prøvede han med en pincet, derefter med en skruetrækker og endelig med en kniv - intet hjalp, låsene rokkede sig ikke, de var tydeligvis meget solidt lavet og ikke sådan lige at åbne for en amatør. Ole overvejede at hente en hammer for at banke låsene op, men vægrede sig ved at ødelægge kufferten, den havde jo nu holdt sig så flot i ihvertfald mere end 50 år og sikkert meget længere. 
Han kom i tanke om, at der lå en låsesmed lidt længere inde på Østerbro - han havde brugt dem engang, hvor han havde låst sig ude, og de virkede flinke og effektive. Resolut hankede han op i kufferten og begav sig på vej mod låsesmeden.






   2.                                                
Norditalien april 1945




Den store motor spandt velvilligt og tyst, mens bilen kørte langs Comosøens bredder på vej mod nord. Vejret var pragtfuldt for årstiden, høj sol og ingen vind. Den ene smukke udsigt efter det andet viste sig, hver gang den snoede vej viste kig til søen. 
På forsæderne sad to ss-soldater med de karakteristiske runer på reversen og dødningehovedet  foran på kasketten. Soldaterne var magre og senede og deres uniformer var slidte næsten til laser - alt sammen noget, der vidnede om lang tids hårde og opslidende kampe. 
Selv om det kunne ligne en udflugt, var de begge bevæbnede med maskinpistoler og mellem sig på forsædet havde de 2 stålhjelme. Soldaterne var tydeligvis klar til at bide fra sig, hvis de skulle blive angrebet. 
“Ja, i det mindste bliver han da transporteret standsmæssigt her sidste gang han kører i limousine.” sagde Hauptsturmführer Paul Fleischer, som sad ved rattet. 
Han fortsatte: “Nu bliver det snart alvor, så jeg håber du er klar på vores aftale? Hvis du ser bagud kan du se, at jeg har fået rystet de to lastbiler som følger os af. De er nu mindst et  kvarter efter os. Om 20 minutter kommer vi til Dongo, hvor vi skal spise på restauranten på torvet - ejeren er vist stadig glødende fascist, så vi er velkomne.
“Jeg er klar”, sagde Jens Raben, som sad ved siden af, “så må vi håbe, de ikke laver om i aftalerne.
“Det gør de ikke, nu har vi siddet i bilen i tre timer, så de trænger til at nette sig og få noget mad”
“Tal italiensk” lød det med en høj stemme fra bagsædet, hvor en ældre mand omkring de 60 sad ved siden af en meget yngre smuk kvinde, “Vi kan ikke forstå, hvad I siger. Jeg vil vide, om I er ved at smede rænker imod os”.
“Min kammerat kan jo ikke tale italiensk”, sagde Paul på flydende italiensk, “ så jeg er nødt til at tale tysk til ham.”
Der lød et fornærmet snøft fra bagsædet. “Er vi snart fremme i Dongo, nu har vi siddet i bilen i en evighed”
“Der går lige ti minutter mere”, sagde Paul og blinkede til Jens. På tysk sagde Paul: ”Når vi kommer frem til restauranten, går vi ind sammen med dem og sætter os ved bordet. Hvis det går som det plejer, hænger han jakken over stoleryggen, inden de går på toilettet. Vi skal have jakken med istedet for at lede efter nøglerne til skrinet i lommerne - det har vi ikke tid til. Så snart de er ude af syne, tager vi jakken, løber ud i bilen og forsvinder nordpå.”
Jens så pludselig lidt betænkelig ud og sagde: “Overlader vi ham ikke til den visse død?” 
“Jo sikkert, men hvis vi bliver hos ham, overlever vi heller ikke. Alle partisanenhederne er på udkig efter ham. Det er et mirakel, at vi er nået så langt, som vi er, uden at vi er blevet angrebet. Der er ingen tyske enheder vi kan slutte os til, det hele er i opløsning, så vi er nødt til at fægte for os selv, hvis vi skal klare os igennem.”
Jens tænkte, at selvom det var forræderi de begik, var passageren og hans ledsager alligevel dømt til en snarlig død. Flugten til Schweiz kunne umuligt lykkes , så de fremskyndede vel egentlig bare processen. Hvis deres plan lykkedes, ville de komme i besiddelse af et skrin fyldt med ædelsten, som kunne sikre dem et meget behageligt liv efter krigen. Skrinet ville jo alligevel snart falde i partisanernes hænder, så han og Paul kunne ligeså godt få glæde af værdierne. 
Det var Paul, der dagen før gennem en dørsprække, havde set Mussolini åbne skrinet med 2 nøgler og tage en diamant ud til betaling for overnatning og forplejning. Skrinet havde været helt fyldt med kostbarheder og alt for stor en fristelse i den håbløse situation, de stod i.


LIdt efter ankom de til Dongo, en lille søvnig by ved bredden af Comosøen. De kørte frem til den centrale plads, Piazza Barachini,  som lå lige ud til vandet. Pladsens ene side var domineret af et fint hvidt rådhus i 4 etager, som stadig så ud til at fungere, der var ihvertfald åbne vinduer på alle etager. Midt på pladsen stod det sædvanlige mindesmærke for faldne i 1. verdenskrig; her i form af en piedestal med en ørn på toppen og navnene på de faldne skrevet i bronze på siderne.
På pladsens  nordlige side lå den restaurant, hvor de skulle holde rast. Et lille trattoria som ikke så ud af meget. Et skilt med restaurantens navn, var alt der markerede, at der her serveredes mad og drikke, men det var sikkert også meget begrænset, hvad de kunne byde på i disse tider, hvor der var mangel på alt i Italien.
Paul parkerede bilen foran trattoriaet og begge ss-ere steg ud med deres maskinpistoler klar til skud. Efter at have sikret sig, at der var ro på pladsen, åbnede de bilens bagdøre, så passagererne kunne stige ud og gå ind i restauranten. 
Indenfor i restauranten blev de modtaget af en meget begejstret vært, som mens han konstant underdanigt bukkede, hurtigt fik dem placeret ved to borde. Værten proklamerede højlydt hvor heldige de var, at de i dag kunne få friskskudt kanin med kartofler - det var så også det  eneste, de kunne få.
Paul og Jens fik hurtigt ryddet restauranten for de øvrige gæster, ved ganske enkelt at pege på dem med maskinpistolerne og derefter nikke mod udgangen. Alle forstod med det samme budskabet og forsvandt skyndsomt.
Mussolini var langt fra tilfreds med traktementet, men måtte tage til takke. Tiderne var jo ikke til andet, og faktisk var de heldige, at der overhovedet var forplejning at få. Han bestilte et par flasker vin, hængte sin jakke over stoleryggen og gik ud på toilettet. Den kvindelige passager forlod ligeledes bordet og så snart hun var ude af syne, sprang Paul og Jens op, tog jakken fra stolen og løb ud i bilen.


Den store bil startede med det samme, og de fik hurtigt fart på ad vejen mod nord. Jens tænkte på, hvilket chok der måtte være for passagererne, når de fandt ud af, at de nu var helt alene uden beskyttelse og uden transport i fjendeland. Der ville ikke gå lang tid inden partisanerne fandt frem til dem og de skulle ikke forvente en retfærdig rettergang - det  ville sikkert blive  en henrettelse mere eller mindre på stedet. Det var også, hvad der var sket med rigtig mange af de øvrige spidser i fascistpartiet.
Da de havde kørt lidt sagde Jens:  “Hvordan kommer vi helskindet fra det her, hele egnen vrimler med partisaner, og amerikanerne er tæt på sydfra”
Paul svarede “Vi er nødt til at dreje fra hovedvejen og køre op i bjergene, så langt vi kan komme. Når vi ikke kan komme videre, stiller vi bilen og fortsætter til fods. Vi er nødt til at passe på skrinet, så vi kan ikke overgive os til fjenden.”
“Skal vi stadig forsøge at komme ind i Schweiz eller skal vi gå mod Østrig”
“Vi må forsøge at komme ind i Schweiz. Østrig er alt for langt væk. Vi er cirka  ti kilometer fra den schweiziske grænse i fugleflugtslinje. Vores tur bliver naturligvis meget længere, men bjergene er ikke så store og stejle her. På den her årstid er sneen jo også smeltet, det gør det også nemmere”
“Det kommer jo nok til at tage os et par dage, så vi må håbe vi kan finde noget mad undervejs, jeg er allerede temmelig sulten, vi fik jo ingen mad til frokost.”
“ Vi må se, hvad der byder sig, vi har jo stadig våben, så vi kan tage det, vi falder over undervejs. Vi skal også have fundet noget andet tøj, så vi ikke med det samme bliver genkendt som ss-ere.”
Kort efter drejede de fra og kørte op i bjergene væk fra søen.
Mens de kørte ad den snoede bjergvej tænkte Jens, at det var et umuligt foretagende de var i gang med. Jens vidste, at Paul ville kæmpe istedet for at overgive sig, hvis de skulle støde ind i bevæbnede fjender - skrinet med juvelerne ville kan ikke opgive under nogen omstændigheder. Det var hele hans fremtid der var gemt heri.




________________


                                                          3.
København  april 2019


Ole fandt hurtigt frem til låsesmeden, gik indenfor i butikken og trykkede på den lille klokke der lå på skranken.
Fra baglokalet kom en lille ældre mand som kiggede imødekommende på Ole.
Ole sagde “Jeg har fundet den her gamle kuffert, men jeg kan ikke få låsene op uden at ødelægge dem, Kan du låse dem op?”
Manden sagde: “Selvfølgelig, det er jo standardlåse. Lige et øjeblik.”
Manden gik ud i baglokalet igen og kom kort tid efter tilbage med et bundt små nøgler som hang på en ståltråd. En efter en blev nøglerne prøver i låsene, og pludselig  sprang låsene op.
Den ældre mand sagde: “ Du skal have nøgle nummer 28, den koster 30 kroner”
Ole takkede for hjælpen, betalte og gik ud af butikken.
Ole skyndte sig hjem, Han var nu meget spændt på, hvad der mon gemte sig i kufferten. Han havde været tæt på at åbne den hos låsesmeden, men et eller andet havde holdt ham tilbage. Måske bare det, at  ingen havde set indholdet i så mange år gjorde, at ikke alle og enhver skulle se det. Det måtte jo være en i Oles familie, der havde gemt kufferten i skunken for så mange år siden.


Hjemme i lejligheden lagde Ole kufferten på spisebordet og åbnede låsene. Det første han så, da han løftede låget var blot et stykke brunt papir, der skjulte indholdet. Ole fjernede papiret og kunne nu se en del af det, der var i kufferten.. 
Øverst lå et jernkors sammen med en pistol, som Ole kunne genkende som en tysk model fra 2. verdenskrig. 
Pistolen var pakket ind i oliefedtet papir og da Ole fjernede det, var våbnet fuldstændig glinsende af olie. Ole så chokeret på våbnet, som  faktisk så ud til at kunne fungere. Ved siden af pistolen lå der 2 magasiner der så vidt Ole kunne se, begge var fyldt med patroner. Ole havde aldrig før holdt et våben i hånden, men nu tog han pistolen op af kufferten og lagde den forsigtigt på bordet sammen med magasinerne. 
Ole var klar over, at hvis politiet opdagede, at han var i besiddelse af et funktionsdygtigt våben med skarp ammunition, ville han stå til en længere fængselsstraf, men det måtte han bekymre sig om senere. 
Han syntes han kunne huske noget om,  at der ind imellem var frit lejde til  at aflevere våben uden at risikere straf; det måtte han lige undersøge bagefter. Nu skulle han have set kufferten igennem.
Pistolen og ordenen lå ovenpå noget grågrønt stof, som næsten gik i opløsning, da Ole tog fat i det. Ole kunne dog genkende en uniformsjakke og kunne også huske, at runerne på reversen betød ss-soldat.
 Det her var næsten for meget og Ole snublede hen til barskabet, hvor han skænkede sig en stor whiskey, som  blev slugt næsten i et drag. Tankerne for gennem hovedet på ham - hvem havde gemt kufferten og hvem havde været med i SS under krigen.? Måske det var en og samme person der havde gjort begge dele, men hvem? 
Så vidt Ole vidste, var der ingen i hans familie, der havde kæmpet for tyskerne - de havde vist forsøgt at holde lav profil under hele krigen som næsten alle andre danskere. Oles far havde fortalt, at rigtig mange havde meldt sig som frihedskæmpere, da krigen var slut - “de sidste dages hellige” som de hånligt blev kaldt, men der var ingen i Oles familie, der havde deltaget, hverken på den ene eller den anden side, så vidt han vidste.
Under uniformsjakken lå et par bukser i samme stof og Ole tog begge dele op af kufferten og lagde dem på bordet ved siden af kufferten. 
Da uniformen var fjernet, lå der i bunden af  kufferten en lille bog og en kuvert. Uden på bogen havde stod der “Soldbuch” og da Ole lukkede den op, var der på indersiden af omslaget et billede af en smilende yngre mand i ss-uniform magen til den Ole havde fjernet fra kufferten. Ole kunne ikke genkende manden, men på en eller anden måde var der alligevel noget bekendt ved ham.
På næste side stod der et nummer og et navn. Nummeret var 1823 og navnet var Jens Raben. Ole så rystet på navnet - det var jo hans farmors pigenavn, så ss-eren måtte vel være en slægtning til hende. På de næste sider var der listet personlige kendetegn som højde og hårfarve, tjenesteder og notater om 2 indlæggelser på lazaret i henholdsvis Kiel og Soltau. Ole kunne svagt huske sin farmor og farfar, som havde boet med dem i huset de første år af hans liv. Farfaren havde været om muligt endnu mere fjern en faren, mens farmoren havde været en varm og kærlig person. Farmoren og farfaren var døde kort tid efter hinanden. da Ole var 10 år. 
Ole tænkte, at det jo ikke var så mærkeligt at der ikke havde været talt om et familiemedlem som havde været i SS - det var jo ikke ligefrem noget at prale med, og slet ikke noget man talte om, når der var børn til stede.


Ole var jo ikke kommet tættere på en forklaring om mandens identitet, men tog nu konvolutten op og åbnede den.


Konvolutten indeholdt et par håndskrevne sider. Ole læste:




                                                      Odense september 1952


Mit Navn er Jens Raben og jeg er Bror til Lillian Raben, som nu hedder Henriksen til Efternavn, og hvis du læser dette Brev, er jeg sikkert død. 
Jeg skal igennem en stor Operation i næste Uge, og det er min Hensigt at hente Kufferten igen, men Operationen er jo nok gået galt, siden du nu står med mit Brev. 


Jeg haaber du er i Familie med Lillian og ikke en vildt Fremmed, der blot har købt Huset.
Hvis du ser i Konvolutten, er der to  smaa Nøgler til et Skrin  som jeg har stjaalet fra Mussolini kort før han blev henrettet. Hvordan jeg bar mig ad faar du ikke at vide, det er en meget lang Historie.
Skrinet indeholder en ufattelig Rigdom i Juveler, der er hverken Guld eller andre Ædelmetaller i Skrinet  - kun Sten. Jeg tror der er omkring otte Kilo, hvoraf langt det meste er Diamanter. Selve Skrinet vejer vel omkring 25 kilo, saa lad være med at flytte rundt paa det. Det vil sinke dig  for meget og ogsaa bare tiltrække opmærksomhed. Tøm juvelerne over i et par Poser eller en Beholder af en slags, saa kan du nemmere skjule dem fra nysgerrige Blikke. 


Jeg er klar over, at jeg staar til en længere Fængselsstraf, fordi jeg deltog i Krigen paa Tyskernes Side - ogsaa selv om Regeringen opfordrede os til at melde os til Krigstjeneste i Kampen mod Kommunismen. Jeg har siddet længe i Fangelejr, saa jeg vil ikke i Fængsel. Jeg tager derfor tilbage til Tyskland, hvor jeg nu har mit Liv i Skjul for de Danske Myndigheder.


Halvdelen af Værdierne i Skrinet tilhører min Soldaterkammerat Paul Fleischer, som døde i Krigens sidste Dage. Du skal sørge for, at Pauls Familie får de Værdier der tilkommer dem, det har jeg givet Paul mit Ord paa. Pauls Familie bor i Koblenz i Florinspfaffengasse og du maa finde frem til dem paa en eller anden Maade. Paul og jeg gjorde Tjeneste i 16th SS Panzergrenadier Division Reichsführer-SS, det kan du maaske bruge som Ledetraad.
Du skal vide, at der sikkert er mange der leder efter Skrinet, men jeg er den eneste der ved, hvor det befinder sig.
Du skal tage til Comosøen i Italien og finde en By der hedder Dongo, som ligger på Søens vestlige Bred. Derfra skal du tage op i Bjergene til en lille Landsby der hedder Garzeno. Når du Staar paa Torvet i Byen kan du mod øst se et Stenhus der ligger for sig selv på en Bjergtop ca. en Kilometer væk.
Gaa op til Huset, Stil dig ved det nordre Hjørne og fortsæt stik nord. Efter omkring 50 Meter vil du finde en flad næsten cirkelrund Sten. Tag Stenen væk og grav, så vil du finde Skrinet.


Som jeg skrev, er der sikkert mange der er ude efter Skrinet, saa du skal passe paa ikke at tiltrække dig Opmærksomhed. Hvis der er gaaet mange Aar efter at Krigen er slut, er det maaske ikke saa farligt, men pas alligevel paa - Formuen er  saa stor, at den vil blive husket, og der er desværre mange som ved, at Mussolini havde en Formue med paa sin sidste Rejse. 
Der er heldigvis ingen der ved, hvad jeg hedder og at jeg var med paa Turen, saa du behøver ikke at være nervøs for at nogen er paa Udkig efter dig i Danmark.
Hvis du vil have en Hjælper med, saa find en af modsat Køn, der  kan støtte dig i Opgaven. Paa den maade faar I et godt Alibi for at gaa rundt i Bjergene - saa er I jo bare Turister der nyder det flotte Landskab og de mange smukke Udsigter vest for Comosøen.
Hvad du bruger Værdierne til, kan jeg af gode Grunde ikke blande mig i, men sørg for at Pauls familie faar det der tilkommer dem.
For at du ikke skal tro det er Løgn, det jeg har skrevet, kan du finde et par Diamanter under Foret i Bunden af Kufferten. Faa dem vurderet og du vil se, at de er rigtig mange Penge værd.








Ole stirrede på brevet. Det var den mest utrolige historie han nogensinde havde været i nærheden af. Han var mest tilbøjelig til at tro, at det bare var en underlig spøg nogen prøvede at drille ham med, men på den anden side var indholdet i kufferten helt tydeligvis ægte. 
Ole følte over foret i bunden af kufferten og mærkede at par små buler i det ene hjørne. Han rev foret til side og så 3 diamanter som lå og skinnede og blinkede til ham. Nu var det hele pludselig meget konkret.
Han satte sig ned ved bordet og tænkte over, hvad han nu skulle gøre. Det var efterhånden blevet sent på eftermiddagen, så Ole besluttede at glemme kufferten til dagen efter. Han kunne alligevel ikke gøre mere nu.
Han åbnede en flaske vin, bestilte noget indisk take-away og slog sig ned foran TV'et for at tilbringe en rolig og afslappende aften. Kufferten, diamanterne og brevet blev dog ved med at spøge i hans hoved, så da vinen var drukket og maden spist gik han i seng, hvor han hurtigt faldt i dyb søvn.
Da Ole vågnede var han frisk og klar til at tage fat på mysteriet med nye kræfter. Han havde heldigvis stadig fri fra arbejde, så han kunne gå i gang med det samme.
Først læste han brevet igen og konkluderede, at historien måtte være sand og værd at undersøge nærmere.
Et skrin fuld af juveler måtte vel være en kæmpemæssig formue værd, men han kunne jo starte med at gøre, som Jens Raben havde sagt og få vurderet de 3 sten som lå i kufferten. Så havde han da noget konkret at holde sig til.


Efter at have ledt lidt på internettet fandt Ole en juveler tæt på der tilbød at vurdere ædelstene, så han tog diamanterne, puttede dem i en konvolut og gik afsted mod juvelerforretningen.
Juvelerforretningen reklamerede med at købe gammelt guld og havde vinduerne fulde af smykker og ure.  
Straks Ole lukkede døren bag sig, kom der en elegant klædt midaldrende kvinde ind og stillede sig bag disken.
“Hvad kan jeg hjælpe med”, sagde hun.
“Jeg har et par diamanter, jeg gerne vil have vurderet”, sagde Ole.
“Det er jo mit speciale, så lad os se på dem.”
Ole tog konvolutten op af lommen og hældte diamanterne ud på disken. 
Kvinden tog et lille lup og en lille digitalvægt op af en skuffe under disken og tog den første diamant op til vurdering. Først vejede hun stenen og så derefter grundigt på den i lup. Derefter tog hun de to andre diamanter op og gav dem samme behandling. Da hun var færdig, puttede hun stenene i konvolutten igen og gav dem til Ole, som nu var voldsomt spændt på at høre resultatet.
“Det er tre meget fine diamanter, som alle er perfekte efter de parametre vi vurderer efter. Hvis jeg skulle købe stenene af dig, ville jeg kunne betale omkring 100.000 kroner for dem. Hvis de kommer på auktion, kan du godt være heldig at få noget mere, det afhænger jo af købelysten. Er du interesseret i at sælge stenene?” spurgte hun.
Ole, der var helt rystet over det store beløb sagde: “Nej tak, ikke lige nu. Måske senere, der er lige et par ting jeg skal have afklaret først, men nu ved jeg da nogenlunde hvad de er værd.”
Ole takkede for ulejligheden og skyndte sig ud af butikken og hjem. Han havde brug for at falde til ro og tænke tingene grundigt igennem.
Hjemme i lejligheden sad han længe og stirrede ud i luften. Det var jo helt ufattelige summer skrinet med diamanterne måtte være værd, hvis alle stenene var lige perfekte. 
Formuen skulle selvfølgelig deles med Paul Fleischers familie, men der ville alligevel være enormt mange penge til overs. Det næste problem var så, om han kunne tillade sig at beholde pengene. Det var jo helt åbenlyst, at juvelerne var stjålet og tilhørte vel derfor egentlig en anden familie, som sikkert havde ledt efter dem lige siden krigen. Endelig var det vel ikke så enkelt at sælge for mange millioner juveler uden at tiltrække sig skattevæsenets opmærksomhed.


Ole var klar over, at han ikke kunne overskue at løse opgaverne uden at have nogen at sparre med. Enten måtte han finde en allieret, eller også skulle han glemme kufferten og brevet og bare indkassere de penge, han kunne få for de tre diamanter. 
Ole tænkte længe over tingene, men endte til sidst med at beslutte at prøve at få fat i skrinet, så måtte resten løse sig som det bedst kunne. Om et par måneder havde han fire ugers sommerferie, og de kunne jo passende bruges til at tage en tur til Italien efter skrinet. 
Ole gav sig derefter til at overveje hvem han skulle betro sig til. Det skulle jo være en som kunne holde på en hemmelighed og samtidig gerne bidrage med gode indspark til, hvordan opgaven skulle gribes an. 
Ole havde et par nære venner, men ingen af dem var oplagte eventyrere, snarere tværtimod. De ville helst tilbringe sommeren i en stol med en god fagbog og ville bestemt ikke bryde sig om at skulle rejse sydpå ned i varmen.
Endelig kom Ole i tanke om en tidligere kollega, Malene Mouritzen, som han havde haft en kort affære med for et par år siden. Hun var nu ansat på et andet gymnasium i københavnsområdet. Hun var en frisk pige som ikke gik af vejen for noget, og hvis hun ikke havde andre planer for sommerferien, kunne han måske overtale hende til at tage med. 
Malene var uddannet historiker og havde så vidt Ole kunne huske skrevet speciale netop om Tyskland og Italien under 2. Verdenskrig. Det kunne måske være værdifuldt at få et par faglige øjne på kuffertens indhold.
 Ole havde stadig hendes mobilnummer, så han kunne jo bare ringe hende op. Det var dog lidt akavet at ringe til en gammel kæreste. Det kunne nemt blive opfattet som en desperat råb om en sexaftale, men på den anden side var de aldrig blevet uvenner - forholdet døde ligesom bare ud lige så stille. Ole tog sig sammen og ringede.
Telefonen blev taget og en stemme sagde: “Det er Malene”.
“Hej Malene, det er Ole”
“Hej Ole”, nærmest råbte Malene, “Det er sørme længe siden. Hvad ringer du for?”
” Det er lidt svært at forklare her i telefonen, men jeg har brug for din hjælp.”
” Du er da ikke ked af det, sådan at ringe ud af det blå og bede om hjælp. Vi har jo ikke set hinanden i flere år. Hvad er det du skal have hjælp til?”
“Det kan jeg ikke forklare her i telefonen, du er nødt til at mødes med mig for at jeg kan forklare dig det. Jeg har også nogle ting, jeg skal vise dig for at du kan forstå hvad det drejer sig om.”
” Det ved jeg ikke om jeg vil. Jeg har heller ikke ret god tid. Jeg er jo ved at forberede eksamen lige nu. Du bliver nødt til at løfte sløret lidt mere, hvis jeg skal bruge tid på dig.”
Ole gik lidt frem og tilbage i stuen. Han kunne godt mærke, at Malene var tæt på at afbryde samtalen, hvis han ikke snart blev lidt mere konkret.
“Ok”, sagde Ole,” jeg ved det lyder utroligt, men det drejer sig om en skat fra  2. Verdenskrig som jeg har mulighed for at få fat i. Du vil naturligvis også få en del af værdierne hvis det lykkes os at få fat i dem.”
“Helt ærligt Ole, du må da være helt desperat, når du disker op med en så underlig historie. Det tror jeg ikke på, og hvis du ikke kan komme med noget mere overbevisende, lægger jeg røret på.”
Ole skyndte sig at sige:” Vent nu lige Malene. Jeg sender dig et billede af noget af det jeg har fundet. Det skal nok overbevise dig, men du må love mig at holde tæt med det, du får at se.” 
“Det lover jeg, selvom det efterhånden lyder som en værre røverhistorie.”
Ole fandt konvolutten med diamanterne frem og lagde stenene på bordet. Han tog et billede og sendte det til Malene.
Der gik lidt tid, hvorefter Malene sagde: ”Hvad er det du har sendt mig et billede af?”
“Det der tre diamanter, som jeg har fundet i en kuffert sammen med nogle andre ting. Skatten vi skal finde består af diamanter.”
“Ok, hvis det ikke er bjergkrystal, må de da være en formue værd. Hvad har du mere du vil vise mig?
Ole tænkte sig lidt om. Hvis han skulle overtale Malene til at hjælpe ham, var de nødt til at mødes. Det var alt for let for hende at afvise ham i telefonen.
Ole sagde: “Kan vi ikke mødes på den cafe, vi altid gik på før i tiden, så tager jeg billeder af det hele med.”
“Ok, giv mig lige en time, så kan vi ses. Så er det vel også tid til lidt aftensmad. Det regner med at du giver, når du nu hiver mig ud af min lejlighed med så kort varsel.”
“Det er en aftale. Vi ses om en time.”
Ole lagde på og gik i gang med at tage billeder af de forskellige ting, der havde ligget i kufferten. Brevet ville han ikke tage med. Det gav jo en nøjagtig opskrift på, hvordan men fandt frem til skatten, og selv om han stolede på Malene, kunne hun vel som alle andre mennesker også lade sig friste af en stor formue.
Da han var færdig med forberedelserne, passede det med, at han kunne nå cafeen til fods, så han tog sine sko og en jakke på og gik ud af døren mod cafeen.
________________
Cafe Django havde været Malene og Oles foretrukne spisested, dengang de var kærester. De gik derhen flere gange om ugen og mødtes også ofte med venner og bekendte på cafeen. Det havde næsten været som en ekstra dagligstue. 
Ole havde ikke været tilbage på cafeen efter at forholdet til Malene ebbede ud, men da han trådte ind ad døren, lignede det hele sig selv. De samme borde og stole, den samme disk og de samme fadølshaner med de samme ølmærker som før i tiden. 
Ole følte sig straks godt tilpas og fandt et bord til to i et afsides hjørne. Det var vigtigt, at andre ikke hørte hvad han og Malene talte om.
Kort tid efter kom Malene ind og gik hen til bordet. De gav hinanden et knus som gamle venner og satte sig igen. 
Malene havde taget et par menukort med fra disken og sagde: “Skal vi ikke bestille noget mad først? Jeg er hundesulten. Jeg kan se, at de stadig har den bigburger jeg altid fik på menuen, så den vil jeg have. Hvad med dig?”
“Jeg tager bare det samme, jeg er faktisk også ret sulten.”
Ole gik op til disken, bestilte maden og fik to fadøl med ned til bordet.
Da Ole kom tilbage til bordet sagde Malene: “Jeg håber, der er noget kød på din historie for jeg har faktisk ikke tid til at sidde her og snakke. Du ved jo hvor travlt der er op til eksamenerne.
“Der er masser af kød på historien, men skal vi nu ikke lige vente, til efter vi har spist med at se på det? Vi kan vel snakke lidt om gamle dage og hvordan det går med vennerne fra dengang.”
Da de først var kommet i gang flød snakken livligt mellem dem. Det var næsten, som om de aldrig havde været fra hinanden. Ole kunne ikke lade være med at tænke på, hvordan det ville have været, hvis de var blevet sammen som et par og måske havde stiftet familie med børn og det hele. Han kunne se, at Malene også havde det rart i hans selskab, så hvad var der egentlig gået galt mellem dem dengang? De havde måske ganske enkelt ikke investeret nok i forholdet til, at det kunne holde.
Da de var færdige med at spise, sagde Malene:
“Det er rigtig hyggeligt bare at snakke om gamle dage, men det er jo ikke derfor, vi er her. Lad mig nu se, hvad du har taget med.”
“Ok, men tal nu ikke for højt, når du ser hvad jeg har taget med. Det er jo ikke meningen, at andre skal høre, hvad vi taler om.”
” Selvfølgelig, jeg er jo ikke idiot”.
Ole satte sig over ved siden af Malene og tog sin mobil frem. Først viste han hende et billede af kufferten, dernæst af uniformen og pistolen, så et billede af soldaterbogen og endelig et sløret billede af brevet. 
“Jeg må hellere starte forfra på historien for, at den giver mening for dig,” sagde Ole.
“Ok”, men træk det nu ikke for langt ud.”
Ole gik i gang med at fortælle historien fra hans far døde til han havde fundet kufferten i skunken. Han gjorde det kort og undlod alle ligegyldige detaljer. Først da han nåede til brevet, måtte han gå mere i detaljer for at kunne give en ordentlig forklaring. 


Da han var færdig med historien stirrede Malene på ham og hviskede:
“Det lyder som det værste opspind jeg nogensinde har hørt, men jeg kan jo se på billederne, at du er faldet over et eller andet. Som du nok kan huske var mit speciale om Tyskland og Italien under 2. verdenskrig og jeg ved, at både pistolen og soldaterbogen er ret kostbare samlerobjekter - det er ikke bare noget man lige falder over, men du må give mig lov til at læse brevet, inden jeg for alvor kan tro på din historie.”
“Du kan godt få lov til at læse brevet, men det skal foregå hjemme hos mig. Brevet indeholder jo nøglen til at finde kisten, og jeg tør ikke tage det ud af lejligheden.”
“Så må vi tage hjem til dig, så jeg kan få det at se, men hvad har du egentlig tænkt dig vi skal gøre nu?”
“Det har jeg ikke planlagt overhovedet, men hvis du er klar på at hjælpe og ikke har andre planer, kan vi vel bruge sommerferien på at se, om vi kan få fat i skrinet.”
“Jeg skulle egentlig på vandretur i nordsverige med nogle venner, men det kan jeg godt aflyse.”
“Så kunne vi jo bruge tiden frem til sommerferien på at planlægge, hvordan vi vil gribe sagen an. I brevet bliver jeg advaret om, at opgaven måske ikke er helt ufarlig, så vi gør nok klogt i at tænke os grundigt om, inden vi tager afsted.” 
“Hvordan skulle det kunne være farligt efter så mange år. Alle der havde med det at gøre er jo døde for længst.”
“Jeg ved jo heller ikke om det er farligt, men vi skal måske alligevel være forsigtige.” 
“Lad os nu ikke tage sorgerne på forskud, skal vi ikke tage hjem til dig og se på det brev. Jeg gider ikke gå hele vejen, så du må spendere en taxa.”
“Ok”, sagde Ole, “det er i orden.”
Ole ringede efter en taxa, og kort tid efter var de hjemme i hans lejlighed.


Tingene fra kufferten lå stadig på bordet som Ole havde efterladt dem da han tog billederne, så Malene gik straks i gang med at læse brevet. Da hun var færdig stod hun lidt og tænkte inden hun stille sagde:
“Det ser autentisk ud må jeg indrømme. Det er virkelig en spændende historie. Det er altså din farmors  bror, der hedder Jens Raben?”
”Ja, det fremgår jo af brevet, men jeg har aldrig hørt om ham før jeg fandt kufferten. Der er aldrig nogen i familien der har omtalt en med det navn.”
“Det er jo nok fordi det var meget skamfuldt at have et familiemedlem der kæmpede på tysk side under krigen og når han nu ikke dukkede op igen, har man nok følt, at det var bedst for alle parter bare at glemme ham. Bare tie stille og lade som om han aldrig har eksisteret. Din farfar har jo også været afhængig af et godt ry i byen for at få kunder i butikken. Han har helt sikkert ikke haft interesse i at blive kædet sammen med en landsforræder.” 
“Nej, det kan der være noget om, men det er alligevel lidt underligt, med en så nær slægtning ingen har talt om.”
Malene gik i gang med at se på de øvrige ting på bordet. Efter at have studeret diamanterne nøje kiggede hun soldaterbogen igennem.
Malene sagde:” 16th SS Panzergrenadier Division Reichsführer-SS var faktisk i norditalien ved krigens slutning. De blev kværnet fuldstændigt ned af konstante angreb fra de allierede og fra partisangrupper. Det var kun et fåtal der overlevede krigen. Din mors onkel må jo så have været en af dem. Det er bare mærkeligt, at han ikke som de andre frivillige var med i Frikorps Danmark og senere Division Nordland. Der var dog en del danskere der rejste ned og meldte sig til tjeneste på samme vis som indfødte tyskere - det er måske det han har gjort.”
Malene gik ud i køkkenet og hentede noget køkkenrulle som hun tørrede pistolen af i. Da hun var færdig, tog hun rutineret at af magasinerne, klappede det på plads i skæftet og tog ladegreb.  
“Det har du da prøvet før!”, sagde Ole lidt overrasket over, hvor nemt hun håndterede våbnet.
“Ja” sagde Malene, “min far samler på våben og han har en magen til den her i sin samling. Den har jeg håndteret mange gange, men aldrig med skarpe skud.”
Ole sagde lidt rystet: “Vil det sige, at den nu er klar til at skyde?”
“Den skal nok lige skilles ad og renses ordentligt, men så vil den også fungere perfekt tror jeg.”
Ole så med afsky på pistolen og sagde: “Vi må hellere tage den med og smide den i en af kanalerne. Hvis politiet finder den, risikerer vi jo en længere fængselsstraf.”
“Hvordan skulle politiet dog kunne finde en pistol hos dig - en fredelig gymnasielærer? Lad os nu beholde den lidt. Den er faktisk også en hel del penge værd, så det er synd bare at smide den ud.”
“Kan du så ikke tage den med og give den til din far? Han må jo godt have skydevåben.”
 Malene tænkte sig lidt om og sagde så: “Det var da en ide, men hvordan skal jeg forklare min far, at jeg har fået fat i sådan en fin pistol? Nej, lad os nu beholde den lidt, så får vi se.”
“Ok, men jeg er ikke helt rolig ved at have et skarpladt våben i min lejlighed.”
“Jeg har taget magasinet ud og og fjernet det projektil, der sad i kammeret, så du behøver ikke at være bange for at noget går galt”, sagde Malene og lagde pistolen på bordet. Hun fortsatte: “Jeg tager hjem nu, men i morgen er det lørdag, så jeg kommer igen fra morgenstunden, så vi kan få styr på det hele”
“Fint, jeg trænger også til at tænke på noget andet nu.”
Efter at Malene var gået, pakkede Ole alt indholdet tilbage i kufferten og forsøgte at glemme alt det, han havde oplevet de sidste par dage. 
Det lykkedes ham faktisk at koncentrere sig om at se en film i fjernsynet, og da den var færdig, gik han i seng, helt udmattet af alle de indtryk, han havde fået de sidste par dage.




________________




         4.
Norditalien april 1945


Bilen fortsatte opad af de stadig smallere veje. Undervejs passerede de igennem en lille by som på byskiltet var angivet som Garzeno.
Byen var lille og lå tilsyneladende fuldstændig øde hen. Alle skodder var lukket for vinduerne og ikke en lyd hørtes . Ikke så meget som en hund der gøede eller en hane der galede.
“Enten er de flygtet alle sammen, eller også er de rigtig gode til at gemme sig”, sagde Paul Fleischer.
Jens sagde: “Lad os se om vi kan finde noget mad. Jeg er hundesulten.”
“Ok, men vi skal være hurtige. Partisanerne er måske allerede på vej.”
De stoppede på byens torv og sparkede døren op til en lille restaurant der så temmelig forladt ud. De fandt dog lidt tørt brød og lidt skinke i et køligt rum bag ved køkkenet. De fandt også en flaske vin bag disken, og de følte næsten det var et festmåltid de gik i gang med. De var begge meget sultne, så maden forsvandt hurtigt. Da de var ved at være færdige, sagde Paul:
“Lad os tage en håndfuld juveler hver fra skrinet, så har vi noget, så vi kan få nogen til at hjælpe os videre. Det tror jeg vi får brug for, hvis det her eventyr skal lykkes.”
“God ide, lad os gøre det med det samme.”
Da de kom ud til bilen igen, tog de nøglerne til skrinet fra jakken og åbnede bilens bagagerum. Jens var spændt på at se indholdet. Han havde jo ikke smugkigget som Paul.
Skrinet var omkring 40 centimeter på alle ledder, foran var der to nøglehuller. Paul tog begge nøgler, som var markeret helt enkelt som nummer et og to og stak dem i hhv. det venstre og højre nøglehul.
“Nu må vi håbe det virker”, sagde Paul og drejede nøglerne. Låget sprang op, og de så nu på en kolossal mængde ædelsten, der glimtede i solen.
“Hold da kæft”, sagde Jens, “det er da helt vildt, så meget der er .”
“Ja for fanden, men det er jo også alt, hvad Mussolini har skrabet til sig i alle årene som diktator. Han må så have fået det hele vekslet om i ædelsten, så det var lettere at transportere. Egentlig en smart ide.”
Jens stak hånden ned i juvelerne for ligesom at mærke efter, hvor mange der var. Han sagde: “Ja, men han skulle have stukket af noget før. Han var jo aldrig sluppet igennem til Schweiz. Især ikke når han insisterede på at blive transporteret i bil helt til grænsen. Det er et under, at vi er nået så langt uden at blive angrebet af partisaner.”
Paul nikkede, pegede på skrinet og sagde: “Ja, det er rigtigt, men prøv lige at se kanterne og låget på skrinet. De er omkring fem centimeter tykke, så jeg vil vædde med at skrinet er mineret, sådan at du skal have begge nøgler for at kunne lukke det op. Hvis man prøver at brække skrinet op springer det i luften, og det gør det sikkert også, hvis man kun har den ene nøgle. Det skal være to forskellige nøgler, der drejes på samme tid.”
Paul tog nu fat i skrinet og løftede på det: “Skrinet er alt for tungt til, at vi kan bære det over bjergene. Vi bliver nødt til at ændre vores planer og finde et sikkert sted, hvor vi kan grave det ned.”
“Ok, så må vi finde et sted undervejs, der skal nok dukke noget op som kan bruges som skjulested. Det vigtige er jo bare, at vi skal kunne finde skrinet igen, også selvom der måske går mange år, inden vi er klar til at grave det op. Men hvad skal vi egentlig gøre med nøglerne? Hvis de går tabt, kan vi jo ikke komme til juvelerne.” 
“Vi tager en hver, og så må vi se at finde hinanden, når der er faldet ro over tingene efter krigen. Der går sikkert nogle år, men skal vi ikke bare aftale at vi mødes ved middagstid 1. juli 1950 foran rådhuset i Hamborg. Så kan vi spise en frokost og aftale, hvad vi så gør.”
“God ide”, sagde Jens og smilede skævt, “jeg glæder mig allerede. Det er dejligt med lidt langtidsplanlægning.”
De tog nu hver en håndfuld juveler og fordelte dem i uniformernes lommer.
“Lad os tage skrinet med ind i bilen”, sagde Jens, “hvis vi bliver angrebet kan vi få brug for at skulle flygte i en fart. Så har vi ikke tid til at lukke bagagerummet op.”
“God ide, men lad os nu håbe, vi kan køre et godt stykke endnu. uden at vi møder forhindringer.”
Jens tog fat i skrinet og mærkede tyngden. ”Det må være foret med stål”, tænkte han, “det virker til at veje mere end 30 kilo.” 
Skrinet blev sat ind på bagsædet, og så kørte de videre op mod de stadig højere bjerge.
 Jens sad i sine egne tanker og spekulerede på, hvordan det skulle lykkes ham at komme i sikkerhed, når de engang havde fået skrinet begravet. Han ville ikke kæmpe mere, så det bedste der kunne ske, var at han blev taget til fange af amerikanerne. Han troede ikke rigtig på ideen med at gå over bjergene til Schweiz. De havde jo ikke hverken kompas og kort og uden det ville de ikke kunne finde igennem bjergene. Jens besluttede, at han ville søge sydpå for at lade sig tage til fange, men han ville vente med at fortælle Paul om sine tanker, til efter de havde begravet skrinet.


Lige da de kom rundt om et sving, lød der en skudsalve. Ruderne i bilen knustes og Paul blev ramt af 2 kugler i brystet. Bilen kørte ud over skrænten og pløjede sig igennem krat og små træer for at ende i et lille vandløb. 
Jens var forslået, men var ellers ikke kommet noget til. Han så sig omkring og kunne se, at de ikke kunne ses fra vejen, men det var jo nok kun en stakket frist inden angriberne kom ned af skrænten for at gøre det af med dem. 
Jens tog fat i Paul for at se, om han stadig var i live. Paul stønnede og sagde med svag stemme:
“Tag nøglen i min højre jakkelomme og stik af og tag skrinet med. Hvis vi er heldige har de ikke set, at der var andre i bilen end mig. Jeg skal nok forsøge at holde dem tilbage så længe jeg kan.”
“Jeg kan da ikke bare efterlade dig her til den sikre død.”  
“Det skal du, jeg er alligevel så hårdt såret, at jeg ikke kan reddes. Sørg for at min familie får halvdelen af værdierne. Jeg har min mor og en søster,  som bor i Koblenz. De bor i Florinspfaffengasse. Du må finde frem til dem. Lov mig det!”
“Det lover jeg”, sagde Jens og trykkede Paul hånd.
Paul sagde med en stemme, der var tydeligt mærket af store smerter: “Kom nu afsted mens tid er. De kommer lige om lidt for at gøre arbejdet færdigt.”


Jens tog nøglen fra Pauls lomme og tog skrinet på bagsædet. Han skyndte sig i skjul og krøb forsigtigt væk fra bilen. 
Et stykke vej fra bilen var der en lille hulning, han kunne krybe ned i og gemme sig. Ikke noget sikkert sted, men bedre end ingenting. 
Hvis angriberne ikke vidste, at de havde været to i bilen, havde han måske en chance for ikke at blive opdaget.
Kort efter kom larmen fra en kort skudveksling. Jens kunne høre at Paul stadig kunne skyde, men det varede kun kort, så blev der stille. Jens kunne høre raslen i krattet og først lavmælte, senere mere højlydte stemmer. 
Angriberne måtte nu være henne ved bilen og nu afhang Jens`liv af, om de vidste at han havde været med i bilen. Han kunne høre  bagagerummet blive åbnet og en ivrig snakken derefter. De var sikkert i gang med at gennemgå de kufferter der lå i bagagerummet og det måtte undre dem, at de både fandt herre og dametøj.
Jens kunne ikke forstå italiensk og kunne derfor ikke forstå, hvad  partisanerne talte om, men pludselig kunne han skelne ordet Mussolini, som blev sagt flere gange mere og mere ophidset. Det var tydeligt, at der var blevet fundet et eller andet i kufferterne, som viste hvem de tilhørte. 
Kort tid efter døde stemmerne ud og Jens, som stadig lå og trykkede sig i hulningen begyndte at tro på, at han havde haft held til at undgå at blive opdaget. Han havde ikke fået sit våben med fra bilen, så hvis angriberne havde opdaget ham, havde han ikke haft en chance. 
Efter et stykke tid stak han forsigtigt hovedet op og  så sig omkring. Der var fuldstændig stille, så Jens listede sig hen til bilen og så, at Paul var blevet ramt af adskillige skud i hovedet og overkroppen. Det var helt sikkert gået meget hurtigt, hvis det kunne være en trøst.
Jens rodede bilen igennem for at se, om der var noget han kunne bruge på sin videre færd, men alt af værdi var fjernet, bortset fra en lommekniv som han fandt i en af sidelommerne i bagdørene. Jens puttede kniven i lommen og følte sig straks lidt bedre tilpas - nu havde han da noget at forsvare sig med, hvis han blev angrebet.


Tilbage i hulningen, tog Jens fat i skrinet og opgav på stående fod, at forsøge at bære på det særlig langt. Han måtte finde et gemmested, som var sikkert og som han kunne være sikker på at kunne finde igen, selv efter mange år. Jens fik øje på toppen af en skorsten, der stak op over træerne nogle hundrede meter oppe af bjerget, 
“Det kan jeg bruge som pejlemærke”, tænkte Jens, “selv hvis huset bliver forladt, vil der være en ruin i mange år fremover.”
Jens tog fat i skrinet og begav sig på vej op af bjerget. Han forsøgte hele tiden at holde sig i skjul, så godt det kunne lade sig gøre. Bjergene vrimlede med partisaner og han skulle nødig blive opdaget. Som SS`er ville han blive skudt uden varsel efter alle de uhyrligheder, de havde begået i Italien de sidste par år. Jens havde selv deltaget i nedskydningen af tilfældige civile mænd og kvinder som repressalier for partisanangreb. Det var bestemt ikke noget han var stolt af, og han kunne sagtens forstå italienernes vrede, når de så en SS-uniform. 
Efter en times hårdt slæb nåede han op til huset, som han nærmede sig meget forsigtigt. Efter at have gemt skrinet under nogle buske listede han nærmere på huset. Bevoksningen så ikke ud til at være trådt ned, så der havde sikkert ikke været mennesker i lang tid. 
Jens listede hen til et vindue og så ind i en lille stue der var spartansk møbleret med et lille bord og et par stole. Der lå et tykt lag støv på alle møblerne og de havde tydeligvis ikke været i brug længe. Lige ved siden af vinduet var der en lav dør som gik op, da Jens drejede på håndtaget.
Jens gik ind i huset og så sig omkring. 
Huset var hurtigt overset - der var kun et lille køkken, en stue og et lille kammer med en seng uden madras.  
Da Jens havde sikret sig, at huset var sikkert at opholde sig i, gik han  ud efter skrinet, som han bar ind i stuen. Nu måtte han lige tænke sig godt om. Han kunne ikke gemme skatten inde i huset, der var ganske enkelt ingen gemmesteder. Han måtte finde et gemmested ude i skoven, et sted som ikke tiltrak sig opmærksomhed, og som han kunne genkende, selv om der måske gik mange år, inden han kom tilbage til stedet.
Da Jens gik rundt om huset, så han at der på bagsiden var bygget et lille skur. Da han kikkede ind i skuret så han, at der både var en hakke og en skovl - nøjagtig det han stod og manglede for at kunne gemme skrinet sikkert.
Jens tog skovlen og hakken og gik hen foran huset. 
Efter solens stilling kunne han regne ud, hvor det nordre hjørne var, og  han gik stik nord derfra. Efter cirka hundrede meter kom han til en lille lysning,hvor der var fri jord han kunne grave i og han gik straks i gang med arbejdet. Jorden var løs, og det tog ikke lang tid inden hullet var stort nok til at kunne rumme skrinet.
Nu var opgaven så, hvordan han fik markeret gemmestedet så han kunne finde det igen uden at det blev åbenlyst for andre, at der var noget interessant at finde der.
Jens så sig omkring og fik øje på en flad næsten cirkelrund sten, Den kunne han bruge til at markere findestedet med.
Jens hentede skrinet og satte det ned i hullet, hvorefter han fyldte hullet op igen og lagde den flade sten ovenpå. Det ville være nemt for ham at finde stedet igen, var han sikker på. Han camouflerede gravearbejdet, så godt han kunne med grene, tørt græs og blade. Der ville ikke gå lang tid, inden det ikke var til at se, at nogen havde gravet i jorden.
________________


       5.
København april 2019


 


Ole vågnede tidligt ved, at dørklokken ringede insisterende. Han vaklede hen og trykkede på døråbneren og kort tid efter stod Malene i lejligheden.
“Jeg tænkte nok, at du ikke var stået op endnu, så derfor har jeg taget rundstykker med,” sagde Malene, “sæt noget kaffe over, så vi kan komme i gang. Klokken er allerede otte.” 
Ole gik ud i køkkenet og satte kaffemaskinen i gang. Han tænkte på, at Malene altid havde været så fandens morgenfrisk. Ole var en langsom starter om morgenen og skulle helst have en times tid i ro og fred, inden han var klar til at omgås andre mennesker på en ordentlig måde. Deres forskellige morgentemperament, var faktisk noget af det, der havde irriteret Ole i den periode, de kom sammen.
Da kaffen var klar bar han den ind i stuen på en bakke med kopper, tallerkener, smør og ost. Malene sad ved bordet, hvor hun havde lagt alle tingene fra kufferten i den ene ende. Ole dækkede bordet og de gav sig til at spise.
“Jeg googlede lidt, da jeg kom hjem i går, “sagde Malene,” Mussolini blev taget til fange af partisanerne i Dongo, som er den by din farmors bror nævner. Han blev derefter sammen med sit følge bragt til en lille by der hedder Giulino di Mezzegra, hvor de alle blev henrettet, inklusive elskerinden.”
“Det var da grusomt at henrette elskerinden - hun havde vel ikke gjort sig skyldig i nogen forbrydelser?”
“Partisanerne påstod senere, at hun havde kastet sig ind foran Mussolini for at prøve at beskytte ham mod kuglerne, og så blev hun også ramt.”
“Det lyder da som en dårlig forklaring, jeg tror de bare har skudt hende sammen med de andre.”
Malene trak på skuldrene og sagde: ”Det har de såmænd nok, men jeg tror, vi skal passe på med at dømme de handlinger der begås i krigstid ud fra vores nutidige, velbjergede moral.”
“Ja, det er selvfølgelig rigtigt, der blev jo begået forfærdelige forbrydelser under krigen. Gad vide hvilke grusomme ting Jens Raben har deltaget i.”
“SS var jo dem der gik forrest i at begå de forfærdeligste forbrydelser, bare tænk på KZ-lejrene. Jens var jo med i det regulære SS, så han har helt sikkert været med til lidt af hvert. De danske frivillige i Division Nordland deltog, så vidt jeg ved på lige fod med de andre SS-enheder, men det er aldrig rigtig blevet undersøgt til bunds.  
“Blev Mussolini begravet i den by hvor han blev skudt?” spurgte Ole.
“Nej, ligene blev kørt til Milano, hvor de blev hængt op med hovedet ned som en sidste ydmygelse. Tilskuerne kunne så benytte lejligheden til at kaste sten efter dem. Mussolini ligger begravet i et mausoleum i Predappio, som er hans fødeby.”
“Ok, så fik vi det på plads. Dongo er altså den rigtige by at starte i for os, som Jens skriver. Fandt du ellers ud af noget?”
“Ja lidt. Jeg søgte efter Mussolinis skat, og jeg fandt en gammel ugebladsartikel som nævner, at der efter krigen gik rygter om, at Mussolini havde en stor skat med sig på sin sidste flugt. Skatten var væk, da han blev fanget i Dongo og lige siden, er der åbenbart blevet ledt langs den rute de fulgte på flugten til Schweiz. Artiklen passer jo fint med det brev Jens skrev. Skatten har så været med hele vejen til Dongo, hvor det på en eller anden måde er lykkedes for Jens og Paul at stjæle den og stikke af op i bjergene.”
“Når Jens havde begge nøgler, er der da noget der tyder på, at Paul er blevet dræbt kort efter at de stjal skatten. Ellers havde de vel taget en nøgle hver?”
“Ja, det har du da nok ret i, men det finder vi sikkert aldrig ud af. Vi skal nok være meget heldige. hvis vi overhovedet finder noget.”
“Ja,” sagde Ole, “landskabet kan jo have forandret sig, eller måske er det lille hus fuldstændig forsvundet, så vi ikke har det at gå ud fra. Det kan jo også være, at en eller anden er faldet over skatten og har haft held til at lukke skrinet op.”
“Vi skal jo ikke tage sorgerne på forskud. Lad os lige se, hvad vi har at gøre med.”
Malene tog et stykke papir fra Jens` printer og skrev en række punkter ned:


1. Mussolini havde en skat med på flugten
2. Soldaterbog, pistol og uniform er ægte
3. Vi ved, hvor skatten er gemt
4. Vi har nøglerne
5. Vi skal hente skatten uden at nogen får mistanke om, hvad vi laver
6. Vi skal have fundet Pauls familie og givet dem halvdelen af skatten




 


“Hvis vi selv vil have glæde af pengene, kan vi ikke tillade at myndighederne får nys om skatten. Egentlig tilhører den vel den italienske stat eller måske Mussolinis familie. Hvis ikke vi kan holde det hemmeligt, får vi helt sikkert brug for en masse advokatbistand, hvis vi skal have bare lidt af værdierne selv.”
“Derfor er det nok også vigtigt, at vi optræder som rigtige turister, der er ude på en vandreferie i det smukke landskab omkring Comosøen. Jens skrev jo også, at der var mange som leder efter  skatten - det er måske ikke ligefrem fredelige folk allesammen.”
“Vi skal jo også huske at skatten åbenbart er rigtig stor. Der er sikkert mange som vil gå til yderligheder for at få fat i så mange værdier.”
“Ja, vi gør klogt i at tænke os om og være forsigtige.”
“Hvis jeg skal kunne optræde som en ivrig bjergvandrer,” sagde Ole, “skal jeg vist i bedre form end jeg er nu”
Malene smilede og sagde: “Det kan du jo også sagtens nå inden sommerferien. Der er jo mere end to måneder til, at vi kan tage afsted. Jeg er allerede i god form, så jeg skal bare holde det ved lige.”
“Så må jeg hellere se at komme i gang. Måske skulle vi købe rigtige vandrestøvler nu og få dem gået til, så de ikke ser nye ud, når vi kommer til Italien. Det kunne måske tiltrække opmærksomhed.”
“God ide. Lad os købe dem i eftermiddag, så du kan komme i gang med at træne.”
“Det gør vi, men skal vi nu ikke se, hvad vi kan finde og af om Dongo og omegn på internettet, så er vi da lidt forberedte på, hvad der møder os, når vi kommer til Italien?”  
________________
                                                
Ole hentede sin bærbare, og lige da han havde fået liv i den ringede hans telefon. Da Ole havde præsenteret sig sagde en mandsstemme:
“Ja hej, det er Arne Brix fra Aarup Autoophug på Fyn. Taler jeg med Ole Henriksen?”
“Ja,” sagde Ole noget forvirret; han havde, så vidt han vidste ikke noget udestående med en autoophugger, “hvad drejer det sig om?”
“Jeg ringer fordi jeg har fået oplyst fra advokaten, at du er enearving efter Morten Henriksen. Er det korrekt?”
“Ja, det er rigtigt. Morten Henriksen var min far. Men hvorfor ringer du til mig?
“Ja, nu skal du høre. Vi opbevarer biler om vinteren her på pladsen i en opvarmet hal, så de ikke tager skade af kulde og fugt. Din far har de sidste par år fået opbevaret en ældre Porsche 911 her hos os, og nu vil jeg høre, hvem der kommer og henter bilen og betaler for opbevaringen.”
Ole sagde forbløffet: “Fortæller du mig, at min far ejede en sportsvogn, som nu står til opbevaring hos jer på Fyn et sted.”
“Ja, det er lige hvad jeg fortæller dig. Kommer du så og henter bilen? Den er faktisk lidt i vejen nu, for vi bruger hallen til andre ting om sommeren.”
Ole tænkte sig lidt om, tog en hurtig belutning og sagde: “Kan jeg komme i morgen eftermiddag engang? Det ville passe mig fint.”
“Det er helt i orden. Tag toget til Odense og tag så lokaltoget mod Middelfart- det stopper i Aarup. Ring til mig når du er fremme, så henter jeg dig på stationen. Du kan jo se mit nummer på din telefon.”
“Sig mig lige. Kan bilen overhovedet køre? Kan jeg køre den hjem til København i morgen, eller skal jeg sørge for en autotransport?”
“Den kan sagtens køre til København. Vi har lige klargjort den efter alle kunstens regler, så den er lige til at køre i.”
“Ok, så ses vi i morgen eftermiddag engang”, sagde Ole og lagde på.
 Det blev da mere og mere mystisk, alt det han oplevede efter farens død. Han anede ikke, at faren havde købt en sportsvogn, men hvorfor skulle faren også fortælle ham noget om det, han kom jo aldrig forbi. 
Ole fik et stik af dårlig samvittighed. Han burde have været meget mere i kontakt med faren, end hvad det var blevet til. Det var bare som om det ene år tog det andet og pludselig var faren død - nu var det for sent at  rette op på tingene desværre.
Malene der havde overhørt hele samtalen sagde: “Har du tænkt dig at hente en kostbar sportsvogn på Fyn og køre den til Nørrebro, hvor den skal stå på gaden om natten!?”
“Øh”, sagde Ole, “det har jeg ikke lige nået at tænke nærmere over, men det er jo nok at invitere til at få stjålet bilen.”
“Det er det da helt sikkert. Du er nødt til at finde et sted, hvor du kan leje en garage.
Ole ringede lidt rundt og fik til sidst plads på et sted i Heimdalsgade ikke så langt fra lejligheden. Her kunne han få et aflåst rum til bilen, så den kunne stå sikkert om natten. Prisen var lidt pebret syntes Ole, men tænkte så, at sådan var det jo efterhånden med det meste i København. Alt kostede bare mere, så snart man nærmede sig hovedstaden.
Ole kunne ikke lade være med at glæde sig til at se Porschen dagen efter. Han havde aldrig før kørt i en sportsvogn, hverken som fører eller passager. Når han kørte bil var det som oftest som passager i en taxa. Som næsten alle andre i hans gymnasieklasse, havde han taget kørekort da han fyldte atten, men det var kun ganske lidt, han havde brugt kortet siden. Gad vide om han overhovedet kunne håndtere en så stærk bil?
Som om Malene havde læst Oles tanker sagde hun; “Tror du ikke, jeg skal tage med over og hente bilen? Du har jo næsten ikke kørt bil, efter du fik kørekort, så vidt jeg ved. Jeg har jo haft bil i mange år, så det er måske bedre, at jeg kører den hjem. 
Ole sagde: “Det er nok en god ide. Når først bilen er i København, kan jeg jo lære at køre i den på småture til at begynde med. Jeg ved jo heller ikke, om jeg vil beholde bilen. Jeg har jo ikke noget at bruge en bil til, så det vil jo bare være for fornøjelsens skyld, hvis jeg ligger og kører rundt i den.
Malene sagde: “Vi kunne da bruge Porschen til at køre til Dongo til sommer. Det er der da stil over. Så vidt jeg ved er Porscher også så solide, at de sagtens kan bruges til daglig transport ligesom almindelige biler”




Malene og Ole gik nu i gang med at søge informationer om Dongo. De kiggede på kort og fandt billeder som turister havde taget gennem tiden og lagt på nettet. 
Dongo var tydeligvis en dejlig lille by, som lå billedskønt lige ned til bredden af Comosøen. Der så ud til at være mange hoteller, restauranter og barer, så byen måtte være godt besøgt af turister om sommeren.
Bjergene bag ved byen så ikke særlig stejle ud. Det burde ikke være et problem for dem at ligne turister på vandreferie. Det ville straks have været vanskeligere, hvis byen havde ligge oppe i de høje bjerge som kunne ses længere borte på mange af turistbillederne. Her ville ihvertfald Ole være blevet afsløret som helt uerfaren amatør.


Da de havde arbejdet et par timer sagde Malene: “Lad os stoppe for i dag, jeg er ved at være lidt ør i hovedet. Jeg har også en del arbejde, jeg skal have nået inden mandag og det skal jeg jo have gjort i dag, når vi skal på tur i morgen. Vi mødes i morgen kl.10 på Hovedbanen ved nedgangen til spor 6. Toget mod Odense går kl. 10.21 og ifølge Rejseplanen er vi fremme i Aarup kl. 12.30. Det må være et passende tidspunkt. Jeg skal nok købe pladsbilletter.”
“Ok, “sagde Ole, “jeg har faktisk også en del, jeg skal have forberedt til næste uge. Jeg vil også se om jeg kan blive lidt klogere på Porcher. Nu skal jeg jo snart til at eje en.”
“Ja, det er jo rigtigt. Drøm nu ikke alt for meget, vi ved jo ikke hvilken model det er, og hvor gammel den er.”
Malene gik mod døren og sagde: “Så ses vi i morgen kl.10. Det bliver helt sikkert en spændende tur.”


Ole fik sin forberedelse fra hånden og gik derefter i gang med at se, hvad han kunne finde på nettet om Porsche 911. Han fandt hurtigt ud af, og at bilen havde været i produktion helt fra 1963 og var fremstillet i et utal af versioner. Alle versioner havde, så vidt han kunne se, en sekscylindret boxermotor som med årene var vokset betydeligt i ydelse. De nyeste modeller havde helt op til 690 hestekræfter. I Oles øjne så det helt tosset ud. Han havde taget kørekort i en Opel Kadett med 65 hestekræfter, og det var rigeligt til ham.
Ole håbede faktisk, at faren havde købt en af de tidlige modeller, som ikke var så kraftigt motoriseret, ellers var han bange for, at han aldrig ville kunne lære at håndtere bilen.


________________


6.
Rom april 2019




Det lille palads lå i en uanseelig gade i Roms centrum. Udefra lignede det en lidt forfalden beboelsesejendom med en skobutik i stueetagen og en frodig tagterrasse på toppen. Hvis man var så heldig at blive inviteret indenfor, var det et helt andet syn man blev mødt af. Nu var det hele pludselig skinnende rent og velholdt, og det var nemt at se, at der var brugt rigtig mange penge på at sætte bygningen i stand. Det ydre var tydeligvis bare et skalkeskjul, som skulle holde nysgerrige blikke væk.
Paladset var indrettet med flere mødelokaler, et par soveværelser og en stor spisestue. I kælderen var der et stort køkken, som kunne betjene mange gæster. De tjenende ånder, der var ansat i bygningen, kom ind via en diskret bagdør, som ikke tiltrak sig opmærksomhed.


I det største mødelokale, hvor der var dækket op med kaffe, frugt og vand, sad fem mænd, hvoraf to så ud til at være meget gamle. Rummet var indrettet med store tunge mahognimøbler, og i loftet var der en stor prismelysekrone som var tændt da både skodder og gardiner var trukket for vinduerne. Væggene var prydet af store gamle malerier som forestillede idylliske landskaber og fortidige slag. For enden af lokalet hang et stort portræt af Mussolini foreviget i hans velmagtsdage i fuld uniform med brystet dækket af medaljer.
En tjener gik rundt og serverede kaffe og vand og da han var færdig og havde forladt lokalet sagde en af de gamle mænd: “Som I ved har jeg indkaldt jer til møde i dag, fordi vi skal drøfte, om vi stadig skal arbejde på at finde den skat, som  Mussolini tog med sig på flugten mod Schweiz. Lad mig høre jeres mening”
Den anden olding sagde med svag rystende stemme: “Jeg synes vi skal blive ved med at lede. Vi fem er vel de eneste der med sikkerhed ved, at skatten findes. Alle dem der før i tiden ledte langs flugtruten er jo for længst holdt op, men de arbejdede jo også bare ud fra rygter og ikke ud fra vished. Skatten tilhører den italienske fascistiske bevægelse,og den skal findes.” Den gamle mand slog en kno i bordet et par gange for at understrege sin mening. 
En af de yngre mænd sagde: “ Jeg er meget i tvivl om det rigtige i at blive ved med at arbejde på at finde en skat, som nu har været forsvundet i snart 75 år. Måske er skatten fundet forlængst, uden at vi har hørt om det.”
En anden mand sagde: “Jeg er også i tvivl. Så vidt jeg har forstået, betaler vi hvert år penge til personale på hoteller og restauranter i Dongo og de andre små byer i nærheden, for at de skal give os besked, hvis der kommer mistænkelige gæster, der stiller for mange spørgsmål om Mussolinis flugt eller ser ud til at lede efter noget i bjergene. De penge kunne måske være brugt bedre til at fremme vores sag. Vi er jo kun blever alarmeret et par gange i årenes løb, og begge gange var det falsk alarm - blot nogle uskyldige turister der viste interesse for historien.”
“Jeg forstår begge synspunkter”, sagde mødelederen, “men jeg vil lige ridse det op, vi ved med sikkerhed, så vi har det samme grundlag at træffe beslutning på. Vi ved at Mussolini havde et skrin med juveler med på flugten. Vi ved, at limousinen som senere blev fundet oppe i bjergene bag Dongo var ført af en SS-soldat. Vi ved, at soldaten stjal Mussolinis jakke og dermed nøglerne til skrinet på en restaurant i Dongo og kørte afsted op i bjergene. Vi ved, at partisanerne ikke fandt skrinet,  da de undersøgte bilvraget og heller ikke nøglerne. Skatten og nøglerne må altså være forsvundet et sted mellem Dongo, og der hvor partisanerne gik til angreb. Hvis nogen tilfældigvis er faldet over skatten, ville vi helt sikkert have hørt om det, for skrinet kan kun lukkes op med de 2 nøgler der lå i Mussolinis jakke. Hvis man forsøger at lukke skrinet op med magt, springer det i luften.”
En af de yngre mænd sagde: “ Hvordan er det lykkedes for soldaten at gemme skatten så godt, at den ikke er blevet fundet efter så mange år. Han har jo ikke har haft noget som helst at grave med. Det lyder da helt umuligt.”
“Det tror vi heller ikke han har,” sagde mødelederen, “ vi er nu helt sikre på, at der var to SS-soldater med i bilen, selvom der kun var èn da de startede på flugten. De må have samlet en soldat op undervejs. Både værten fra  restauranten og andre vidner vi har fundet siger, at der var to SS-ere der stak af fra restauranten. Skrinet og nøglerne må være forsvundet med den ukendte soldat. Han må have slæbt skrinet tilpas langt væk fra vejen til, at det ikke er blevet fundet. Han kan jo også være faldet over en skovl eller noget andet, han har kunnet grave med, så har han jo kunnet gemme skrinet godt.”
En af mændene sagde: “Kan han ikke have taget skrinet med sig?”
“Det er umuligt at bære ret langt, for det vejer mere end 30 kilo,” sagde den svage gamle mand, “ det må være begravet et sted i bjergene.”
“Hvad er det egentlig, vi håber på skal ske?” sagde en af mændene, “vi leder jo ikke mere, så venter vi bare på, at der kommer nogen og viser os, hvor skatten er?”
Mødelederen sagde: “Vi venter på, at den ukendte soldat eller mere sandsynligt nogen han har instrueret kommer og graver skatten op. Når det sker, skal vi være klar og tage den i besiddelse, uanset hvilke midler vi skal bruge. Det er derfor, vi har betalt folk for at holde øje med de turister der kommer til området.” 
Den svage gamle mand supplerede: “Vi har et ekstra spor, vi også holder øje med. Soldaten der døde i bilen hed Paul Fleischer. Hans familie bor stadig i det samme hus i Koblenz som de beboede under krigen. Nu er det Pauls søsters datter, der har lejligheden. Vi har haft tæt overvågning af familien i alle årene, og hvis de bliver kontaktet af ukendte får vi straks besked. Det er vel ikke så sandsynligt, men måske bliver de kontaktet med informationer om den skat, de jo egentlig har ret til halvdelen af.”
En af de yngre mænd sagde: “Det lyder da helt tosset, at vi bruger penge på det. Hvis der er nogen der finder frem til skatten, deler de den da ikke med helt ukendte fremmede, som jo ikke engang aner hvad de går glip af.” 
“Blandt SS-erne var der en helt særlig ånd af broderskab og loyalitet. De var villige til at udføre de mest bestialske krigsforbrydelser, verden indtil nu har set, så længe de troede det var til gavn for Tyskland og nazismen. De var klar til at kæmpe som vilde for hinanden, så det er ikke helt usandsynligt, at skatten skal deles, hvis den nogensinde kommer frem i lyset.”
En anden mand spurgte: “Hvor mange penge er juvelerne egentlig værd?”
Mødelederen sagde: “Det ved vi jo ikke præcist, men mon ikke værdien ligger på omkring 250 millioner euro.”
Der gik et sus igennem lokalet og den ældste deltager gnækkede: “Skatten tilhører rettelig os, og det er så mange penge, at vi vil kunne genrejse fascismen i Italien, så de gamle dyder igen kommer til ære og værdighed. Derfor skal vi fortsætte med at holde øje, både i Dongo og Koblenz.”
En af de yngre deltagere sagde: “Når det drejer sig om så mange penge, mener jeg også, at vi skal fortsætte med at lede, også selv om der efterhånden kun er et svagt håb for at få noget ud af det.”
“Jeg stemmer også for at vi fortsætter uændret”, sagde mødelederen, “og dermed er der flertal for at køre videre som hidtil.”
En af de unge sagde: “Jeg bøjer mig for flertallet, og der er da også fornuft i at fortsætte, når det drejer sig om så mange penge, men sig mig lige, hvordan fungerer overvågningen, og hvordan får vi besked, hvis der er noget mistænkeligt i gang i Dongo eller Koblenz.”
“Som vi talte om før,” sagde mødelederen, “har vi aftaler med ansatte på alle hoteller og restauranter i Dongo og omegn. Vi betaler dem et beskedent beløb hvert år, for at holde øjne og ører åbne og de ved, at hvis de medvirker til at vi finder den store gevinst, så får de en stor dusør. I Koblenz har vi en aftale med familiens naboer på samme vilkår som her i Italien. Alle har fået  telefonnummeret til min lejlighed her i huset, og jeg sørger for, at der altid er nogen klar til at tage telefonen.”
En af deltagerne sagde: “Kunne vi spare lidt af udgifterne ved at skære ned på antallet af meddelere?”
“Det kunne vi selvfølgelig godt,” sagde mødelederen, “der er da hoteller og restauranter, der er mere besøgt af turister end andre, men så er der risiko for, at vi ikke opdager, at nogen er i gang med at hente skatten. Når vi nu er enige om at fortsætte operationen, synes jeg helt klart, at vi skal opretholde samme niveau af overvågning.”
Den svage ældre mand sagde: “Lad os være enige om, at vi fortsætter overvågningen som hidtil og med uformindsket styrke.”
Der lød en billigende mumlen bordet rundt. Mødelederen tømte sin kaffekop og rejste sig og dermed var mødet slut.
  


































                                                                        7.
Norditalien april 1945




Efter at Jens havde gravet skatten ned, gik han ned ad bjerget mod søbredden. Jens var klar over, at hele egnen vrimlede med partisaner, så hvis han ville overleve, skulle han sørge for ikke at blive opdaget. Han forsøgte hele tiden at bevæge sig langsomt og stille og sørgede for ikke at gå igennem lysninger, hvor han ville være alt for synlig.
Da han havde gået en times tid, var han ved at være et godt stykke nede af bjerget og han skulle nu beslutte sig for, hvor han ville flygte hen. 
Jens satte sig i skjul i et tæt krat for at tænke sig om og vurdere, hvordan han skulle slippe levende fra den situation, han var i.
Hans bedste chance måtte være at  gå mod syd og håbe på, at blive taget til fange af amerikanske eller engelske tropper. Det var bestemt ikke uden risiko og der verserede mange rygter blandt de tyske soldater om, at krigsfanger var blevet skudt, når de overgav sig. 
Jens var klar over, at hvis han skulle overgive sig til de allierede, skulle han så langt sydpå, at de tropper han mødte ikke var trætte og udmattede af lige at have været i kamp. En presset enhed ville ikke bruge kræfter på at håndtere en krigsfange. Han ville simpelthen få en kugle for panden, og så var det problem løst. 
Hvis han kunne finde en enhed, der var udhvilet og som ikke stod overfor at skulle i kamp, ville hans chancer for at overleve være gode.
Han kunne selvfølgelig også forsøge at finde en SS-enhed, han kunne slå sig sammen med, så han kunne fortsætte kampen, men han var færdig med at slås. Han havde kæmpet siden 1941, så det måtte være nok nu, syntes han. 
Han havde deltaget i så mange forfærdelige ting, så det var et under, at han ikke var blevet skør i hovedet.
Jens havde været med i mange regulære slag, men havde også deltaget i mishandling af civilbefolkningen. Især angrebet på Sovjetunionen, havde været præget af massive overgreb, og Jens havde ikke holdt sig tilbage når det kom til drab og voldtægter. 
Det gjorde ondt at tænke på nu et par år efter, men dengang havde de været  i en blodrus, der gjorde de uhyrlige ting de foretog sig helt normale - alle havde jo deltaget, og der var ingen der havde råbt op om det forfærdelige i det, de foretog sig.
Jens var heldigvis ikke i nærheden af sovjetiske tropper, men SS havde også foretaget sig mange forfærdelige ting i Italien de sidste par år, så han måtte ikke blive fanget af partisaner, det var den sikre død.
Oprindeligt havde han meldt sig, fordi han var glødende nazist. Han var overbevist om, at nazismen var den ideologi der kunne sikre alle europæere en lys og lykkelig fremtid under ledelse af Adolf Hitler. Efterhånden som han i løbet af krigen havde set, hvor perverteret hele ideologien udfoldede sig, havde han mistet troen på sagen. 
Han havde flere gange overvejet at desertere, men der havde aldrig været nogen oplagt mulighed, hvor han kunne have håbet på at slippe godt fra det.  


Jens tænkte på det underlige i, at han nu sad og gemte sig i et krat i norditalien kort tid efter, at han havde begravet en skat af ufattelig værdi. For få timer  siden var han stadig en del af en SS-enhed, der havde ordre om at kæmpe mod fjenderne til sidste mand. Enheden var efterhånden ganske lille med kun 2 lastbiler med hver 10 mand og en 88 mm kanon som blev trukket af en tredie lastbil.  
De var kommet kørende op af en lille bjergvej på udkig efter et godt sted at udføre et baghold, da de pludselig havde hørt den hvinende lyd af angribende jagerfly. Det var tre amerikanske P-51 Mustang jagere der angreb dem og granater og maskingeværprojektiler fra flyene satte hurtigt  hele konvojen i brand. De havde ikke en chance for at undvige eller slippe væk, og da flyene havde angrebet to gange, var alle soldater dræbt eller hårdt såret - alle undtagen Jens, som mirakuløst var sluppet fuldstændig uskadt.
Jens lå længe og gemte sig mellem nogle store sten i vejkanten, bange for at flyene skulle komme tilbage endnu engang. Til sidst havde han forsigtigt rejst sig og havde undersøgt, om der var noget han kunne gøre for de sårede soldater, men de var alle enten døde eller tæt på at dø, så vidt han kunne se, og var alle bevidstløse. 
Det bedste han kunne gøre var at komme væk fra vragenene, som helt sikkert tiltrak sig opmærksomhed på grund af den store røgsøjle, der stod op fra de ødelagte køretøjer.
Jens tog sin maskinpistol og sin hjelm og skyndt sig ned af bjergsiden, som heldigvis ikke var særlig stejl. Til sidst kom han ned til en større vej, hvor han gemte sig i en lav grøft. Han håbede, at der ville dukke et eller andet op, der kunne redde ham fra den udsatte position, han var i som enlig soldat i fjendeland. 


Jens gemte sig i grøften i en times tid for lige at komme sig over den voldsomme oplevelse med flyangrebet. Lige da han ville rejse sig for at gå videre, så han en lille konvoj med en limousine forrest efterfulgt af to lastbiler, der kom kørende imod ham på vejen. Det var ikke tyskere kunne Jens se, så hans første indskydelse var at gemme sig i grøften, til de var kørt forbi, men da han så nærmere efter kunne han se, at føreren af limousinen var en tysk SS-soldat. 
Jens smed al forsigtighed over bord og sprang ud på vejen foran konvojen, som måtte bremse hårdt op for ikke at køre ham ned. Tyskeren sprang ud af limousinen, rettede en maskinpistol mod Jens og sagde: “Hvem er du, og hvad laver du her?”
Jens svarede: “Mit navn er Jens Raben, og jeg er den eneste overlevende fra min enhed efter et jagerangreb. Jeg skal have fundet tilbage til tyske styrker, men måske jeg kan komme med jer et stykke af vejen.”
“Vi er på vej nordpå,”sagde tyskeren,”og det er jo ikke den rigtige vej for dig, men vi kan godt bruge en ekstra vagt, så hvis du vil, kan du køre med os. Sæt dig ind ved siden af mig i bilen, hvis du vil med.”
Tyskeren satte sig ind i bilen igen, og Jens skyndte sig at hoppe ind på passagersædet. Nu var han ikke alene mere, og det var måske ikke så dårligt, at blive kørt i retning væk fra kampene. 
Da de begyndte at køre igen, lød der et par skarpe kommentarer fra bilens mandlige passager. Tyskeren svarede på italiensk, og det virkede til at have beroliget passagererne, som nu bare så døsigt ud af vinduerne i den brandvarme bil.
Jens sagde: “Hvad sagde du til ham og hvem er han, siden han har en hel eskorte med?”
Tyskeren sagde: “Jeg fortalte bare, at vi nu har en soldat yderligere til at passe på ham. Det er han vist godt tilfreds med. Det er Mussolini og hans elskerinde, vi kører med. Vi er på vej til Schweiz, hvor han vil forsøge at komme med et fly til Spanien. Det er nok en sidste desperat plan, for jeg tror slet ikke, vi bliver lukket ind i Schweiz. De skal ikke have udfordret deres neutralitet, hvis det kan undgås.”
“Hvad gør I så, hvis I ikke bliver lukket ind i Schweiz?”
“Det er der vist ingen, der har tænkt nærmere over, han har så stort et ego, at det ikke er faldet ham ind, at der kan opstå problemer ved grænsen. Egentlig er jeg også ret ligeglad, jeg kommer jo under ingen omstændigheder ind i Schweiz. Min opgave er bare at køre bilen til grænsen.”
De sad længe i deres egne tanker. Jens tænkte på, hvordan han skulle komme videre fra den svejtsiske grænse. Det var ikke så nemt lige at finde en løsning på, men hvis han kørte med hele vejen, ville de jo være to som kunne hjælpe hinanden videre.
Pludselig sagde tyskeren: “Hvis du kunne tænke dig at blive rig, har jeg et forslag til dig.”
“Det lyder da spændende,” sagde Jens noget overrasket, “men hvad går det ud på?”
“I bagagerummet er der et skrin som indeholder en ufattelig formue i juveler. Det er alt hvad Mussolini har skrabet sammen i alle årene som Italiens diktator, som nu er vekslet om til diamanter, smaragder etc..Det skal vi have fat i”
“Det er vel lettere sagt end gjort. Der er jo to følgebiler med, og de er vel begge fulde af soldater.” 
“Jeg har lagt en plan som burde kunne fungere. Om en times tid skal vi spise frokost, og hvis det går som det plejer, hænger han jakken over stolen og går på toilettet. Vi skal have fat i jakken, fordi Mussolini gemmer nøglerne til skrinet i en lomme.”
”Det er da skødesløst, at efterlade skrinet i bilen og nøglerne i jakken. Det inviterer jo nærmest til at få det stjålet.”
“Ja,” sagde tyskeren og smilte, “men det er hans store ego der gør ham skødesløs. Han tror ikke, der kan ske ham noget. Han er jo Mussolini,den store fører og frelser.”
“Men hvad med soldaterne fra følgebilerne? Jeg går ud fra, at de holder vagt uden for restauranten, og vi kan jo ikke kæmpe mod dem. når vi kun er to.”
“Hvis du ser bagud, kan du se, at følgebilerne allerede er langt bagude. Denne bil er langt hurtigere end de gamle lastbiler. Vi har mindst en time til frokostrestauranten, og jeg kan nemt give os et forspring på et kvarter. Det burde være rigelig tid til at stjæle nøglerne og skrinet og slippe væk.”
“Så lad os prøve,” sagde Jens efter at have tænkt sig lidt om, “en forbrydelse mere eller mindre gør jo ikke den store forskel.”
“Nej, det har du ret i, og vi har jo nok begge adskillige forbrydelser på samvittigheden. Jeg var med ved Marzabotto og så er alt vel sagt. Men lad mig lige præsentere mig. Jeg hedder Paul Fleischer og jeg er tilknyttet 16th SS Panzergrenadier Division Reichsführer-SS ligesom du selv, så vidt jeg kan se på uniformen.”
“Ja”, sagde Jens, “det er samme division, vi er ved. Hvordan er du havnet her?”
“Jeg blev tilknyttet Mussolinis stab for tre måneder siden, sammen med 12 andre tyskere. Vi skulle både passe på ham og passe på, at han ikke begyndte at konspirere mod os. Da denne sidste flugt blev planlagt, blev jeg valgt til at køre bilen - ingen af de andre ville med, de så det vist som en selvmordsmission. Jeg kan høre du ikke er tysker, hvor er du fra?”
“Jeg er fra Danmark, og jeg meldte mig til SS i 1941. Jeg var overbevist nazist dengang. Det er jeg ikke rigtig mere.”
“Vi er mange der har mistet troen,” sagde Paul og lød trist og desillusioneret.
Jens tænkte på massakren i Marzabotto, hvor flere hundrede civile var blevet dræbt som hævn for partisanangreb på den tyske hær. En hævn der var helt ude af proportioner med det antal tyskere, der var blevet dræbt. Han havde ikke selv været med ved forbrydelserne, men det var en af de ugerninger, der havde fået ham til at tvivle på det retfærdige i den sag, han kæmpede for. 


Jens holdt op med at dagdrømme. Det var åbenbart hans lod, at skulle klare sig alene lod det til, så han kunne ligeså godt se at få taget en beslutning om, hvordan han bedste kunne redde sig selv. 
Det var ved at være sent på dagen, så Jens besluttede at vente i skjul til det blev mørkt. Derefter ville han forsigtigt bevæge sig sydpå og forsøge at undgå at blive opdaget af hverken partisaner eller tyske tropper.
Han var sulten og tørstig, men havde bare lidt tørt brød og lidt vand i sin feltflaske. Det måtte han klare sig med. Der var jo ikke mulighed for at skaffe forsyninger, og han havde også før levet af meget små rationer i krigens løb. Det havde faktisk været helt almindeligt, at forsyningerne var kommet i uregelmæssige og utilstrækkelige mængder til tropperne.
Jens spiste brødet og drak vandet, hvorefter han døsede lidt hen i sit skjul i krattet. Da han vågnede op et par timer efter, var der blevet næsten helt mørkt og han begyndte forsigtigt at bevæge sig ned af bjergene mod syd. 
Det var for farligt bruge de små bjergveje, da det var her partisanerne oprettede vejspærringer og i mørket ville han ikke opdage en spærring, før det var for sent. Han måtte derfor bevæge sig gennem skov og krat, mens han forsøgte at komme frem uden at lave støj.
Det var en besværlig og hård tur han var ude på. Ofte måtte han gå lange omveje for at komme frem, når krattet var for tæt, eller der var stejle kløfter i vejen. Når han mødte en vej brugte han lang tid på at sikre sig, at han kunne komme over uden at blive opdaget.
Han fik dog alligevel tilbagelagt et pænt stykke vej i løbet af natten, og da det begyndte at lysne, fandt han et sted, hvor han kunne gemme sig i skjul mellem nogle store sten omkranset af buske og træer.
Jens var udmattet, så han faldt i søvn i samme øjeblik han lagde sig. Da han vågnede, var der et godt stykke op af formiddagen, efter hvad han kunne vurdere ud fra solens stilling på himlen.Han følte sig udhvilet og klar til at gå videre, men det var alt for risikabelt i dagslys, så han måtte væbne sig med tålmodighed, indtil det blev aften igen.
Da han havde siddet i et stykke tid, tænkte han at det måske alligevel var en god ide at orientere sig lidt om,hvor han befandt sig. Jens stak derfor hovedet forsigtigt op bag stenene og kunne nu se, at han var kommet et godt stykke ned af bjergene og i nat bare skulle fortsætte samme vej. 
Han havde spist det sidste brød den første nat, så da han fik afsted den anden aften var han meget sulten. Efter et par timers vandring faldt han over et lille hus med en dyrefold udenfor. Det så ikke ud som om huset var beboet og Jens tænkte, at han måske kunne være heldig at finde lidt mad  i huset. Da han kom nærmere, så han, at der på bagsiden af huset var en lille tilbygning med en dør og et par vinduer.  Jens listede hen til den ene vindue, og da han kiggede ind, så han i tusmørket en række hylder, der så ud til at være fyldte med små oste. Hans tarme skreg af sult, og han kunne ikke modstå fristelsen til at åbne døren og gå ind for at tage et par af ostene med. 
Bedst som han stod og tog en af ostene, lød der en vred stemme på italiensk bag ham. Jens vendte sig om og så en ældre mand, der pegede på ham med et dobbeltløbet haglgevær. Jens betænkte sig ikke et sekund, men kastede osten efter mandens hoved og smed sig ned på jorden. Skuddet gik over ham uden at ramme, og han var lynhurtigt  over den gamle  mand, som ikke fik mulighed for at affyre det andet løb. Jens slog den gamle mand hårdt på struben, og da manden sank sammen på jorden sparkede Jens ham i hovedet med voldsom kraft. Jens havde nu endnu et liv på samvittigheden.
Adrenalinen pumpede rundt i Jens krop og med rystende hænder fik han den gamle mand trukket indenfor i osteriet, så han ikke lå fuldt synlig udenfor. 
Jens var klar over, at han hurtigt skulle væk fra huset, fordi skuddet sikkert havde  tiltrukket sig opmærksomhed. Jens tog derfor at par af ostene og skyndte sig væk mellem træerne. 
Han overvejede at tage haglgeværet med, men lod det ligge. Med kun et skud tilbage var det næsten til mere besvær end gavn.  
Da han havde gået længe nok til at han følte sig i sikkerhed, satte han sig på en sten og tænkte lidt over, hvad der var sket. Drabet var sket helt instinktivt, uden at han havde tænkt over sine handlinger. 
Jens var klar over, at han var en farlig mand at omgås, når han kunne dræbe uden overhovedet at reflektere over det og iøvrigt uden at føle den mindste anger. Den gamle mand havde været i vejen for ham, og han skulle ryddes af vejen hurtigst muligt.
Jens fortsatte sin vandring sydpå de næste dage. Flere gange kunne han høre militærkolonner på hovedvejen, men de par gange hvor han kunne få øje på dem, havde det været tyske tropper på vej nordpå. Han var ikke fristet til at give sig til kende overfor de tyske kolonner, det ville bare betyde, at han igen skulle i kamp i en krig, der forlængst var tabt. 
________________


8.
København/Fyn  april 2019


Klokken 10 præcis stod Ole i hovedbanegårdens afgangshal og ventede på Malene, som kort efter kom gående imod han med raske skridt. Ole var tæt på at give hende et kys som velkomst, men tog sig i det og nøjedes med at give hende et let knus. Det var vist gammel vane, der var lige ved at løbe af med ham.
Ole sagde: “Har du pladsbilletterne?”
”Ja, selvfølgelig,” sagde Malene,”nu skal vi bare tjekke ind med rejsekortet, så er vi på vej.”
“Fint, det skal nok blive en spændende dag, det er jo ikke hver dag man skal hente en sportsvogn, men ikke anede man var ejer af.”
“Nej, det er der vist ikke mange, der har prøvet. Jeg lagde mærke til, at du ikke har lagt noget på Facebook om den tur, vi skal på. Synes du ikke at det skal deles med andre?”
Ole sagde: “Nej, nu er det jo ikke meget, jeg bruger Facebook efterhånden og jeg kan nemt forestille mig alle de henvendelser, jeg ville få om lån af bilen til diverse begivenheder som f.eks. konfirmation og bryllup. Det er vist bedst, at det forbliver en hemmelighed indtil videre. Jeg aner jo heller ikke, hvilken stand bilen er i - måske det er et vrag, der er lige til at køre til ophugning”
“Hvis din far har ofret penge på at få bilen opbevaret for vinteren, er den jo nok i udmærket stand,” sagde Malene, “selv gamle Porcher bliver jo i øvrigt ikke kørt til ophugning. De bliver renoveret for rigtig mange penge, så de er fuldstændig som nye igen, men det bliver da spændende at se, hvilken stand din fars Porsche er i.”
Det var flot solskin, så resten af turen, sad de og sludrede og nød turen hen over Sjælland og gennem tunnelen til Fyn.
Da de ankom til Odense, var der en halv time til lokaltoget mod Middelfart skulle gå, så Ole foreslog, at de fandt et sted, hvor de kunne få noget at spise. De fandt hurtigt en sandwichbar, hvor de kunne få stillet deres sult. Da de var færdige med at spise gik de ned på perronen for at vente på toget.
Da de kort tid efter sad i det lille lokaltog, som kun bestod af to vogne sagde Malene: ”Du må hellere ringe til autoophuggeren, det tager kun 20 minutter at køre til Aarup, kan jeg se i køreplanen.”
“Ok”, sagde Ole og ringede Arne op. Ole fik Arne i røret og aftalte at de skulle mødes uden for banegården. De kunne nemt finde bilen havde Arne sagt for han var den eneste på Fyn der kørte rundt i en gammel Cadillac med kaleche. 
Ganske rigtigt. Da de kom ud på banegårdspladsen, holdt der en kæmpestor sort amerikanerbil med kalechen slået ned. Ved siden af bilen stod der en stor og kraftig midaldrende mand, der smilende rakte hånden frem til hilsen, da de gik over mod ham.
“Velkommen til Aarup,” sagde Arne, “værsgo` at tage plads i limousinen. Hop ind på bagsædet, så bliver i transporteret standsmæssigt. I behøver ikke at være bange for træk. For det første når det meste af vinden ikke ned i kabinen, og jeg kører aldrig særlig stærkt i denne bil.”
Malene og Ole satte sig ind på bagsædet i de bløde lædersæder og nød turen gennem den lille by i det gode vejr. Da de var ude af byen satte Arne farten lidt op, men det var stadig behageligt at sidde og kigge ud på det blide fynske landskab. 
Ole sagde:”Vi får da prøvet noget nyt i dag. Jeg har aldrig kørt i en amerikanerbil før og om lidt skal vi køre i sportsvogn, det er også nyt for mig.”
“Det er også nyt for mig,” sagde Malene, “men man kunne godt blive afhængig af at blive transporteret i en Cadillac.Det føles næsten ligesom at svæve hen over jorden.”
Arne sagde: “Det er fordi affjedringen i de gamle amerikanske biler er meget blødere end  i europæiske biler. Det giver måske ikke så gode køreegenskaber, men til gengæld er det super komfortabelt.”
“Det er derfor det ser så vildt ud, når man ser en biljagt i gamle amerikanske film.” sagde Ole “Bilerne krænger jo, så det ser ud som om de er lige ved at vælte.”
Arne sagde: “Ja, biljagt det er ikke lige en spidskompetence for en amerikanerbil. De skal helst køres blidt, det har de det bedst med.”
Kort tid efter nåede de ophugningspladsen, hvor der over indkørslen hang et skilt med teksten: “Aarup autoophug ved Arne Dahl”. Arne svingede ind af indkørslen og gjorde holdt foran en lav bygning, hvorpå der stod “Kontor. Åben alle hverdage 8-17.”
De steg ud af bilen og Arne vinkede dem med ind på kontoret.
“Vi skal lige have ordnet det økonomiske,” sagde Arne, “så finder vi Porschen frem bagefter.”
Kontoret var tydeligvis et rum, der havde mange formål. Det var åbenbart både kontor, køkken og kantine. Der var et skrivebord, et spisebord, et køleskab, en håndvask og en  kaffemaskine. Op af den ene væg stod der en sofa, som så godt brugt ud og sikkert var blevet brugt til mange eftermiddagslure.
På skrivebordet lå der allerede en faktura, som Arne rakte til Ole. Fakturaen bestod af en masse linjer som alle havde et beløb på og ialt lød fakturaen på 5.000 kroner. Ole så undrende på fakturaen og sagde derefter henvendt til Arne:”Hvad dækker alt det her over? Skulle bilen ikke bare have et sted at stå i vinters?”
Arne sagde:”En bil, der skal holde stille i mere end et halvt år, skal klargøres både inden opbevaringen og efter, ellers tager den skade. Bilen har fået skiftet olie og vi har haft den klodset den op, så dækkene ikke blev ødelagt. Bilen er også blever grundigt vasket og vokset inden den blev klodset op. Det koster jo også, at holde varme på hallen, så der ikke kommer fugt til bilerne.”
Ole var stadig sikker på, at Arne på en eller anden måde tog røven på ham,  men han kunne ikke gennemskue hvordan, så han tog sit dankort frem og kørte det igennem terminalen, som Arne allerede havde gjort klar.
Da det økonomiske var overstået, gik Arne over til et nøglebræt som hang på væggen ved siden af døren. Der var plads til omkring 30 nøgler, men der hang nu kun et enkelt sæt. 
Arne sagde: “Ja, som I kan se, er alle de andre biler hentet forlængst. Det er kun Porschen der stadig står i hallen. Vi bruger hallen til at klargøre gokarts i om sommeren, når der køres løb. Det er min søn og et par af hans kammerater, der er bidt af sporten.”
Arne gik udenfor, og Malene og Ole fulgte efter hen til en større hal beklædt med stålplader. Arne tog en nøgle op af lommen og fjernede en hængelås der låste porten. Arne hev i den ene portlåge, som gik op med en høj knirken. 
Indenfor virkede hallen lun og tør og betongulvet var fejet og uden antydning af skidt.  Det var tydeligt, at der blev passet godt på bilerne her. Da de havde vænnet sig til tusmørket, kunne de se en bil der stod ligesom lidt ensom i det ene hjørne. Ole genkendte med det samme profilen af en Porsche 911 og hans hjerte begyndte med det samme at banke hurtigere ved tanken om, at bilen var hans og at han snart skulle prøve at køre den selv. Bilen var skinnende ren og det var tydeligt, at den havde fået en ordentlig omgang polering. Måske Arne alligevel var en ærlig mand, der blot ville have sit arbejde betalt tænkte Ole, mens de gik hen imod bilen.
Ole sagde:”Ved du hvilken model det er Arne?”
“Det er en Porsche 911 3,6 Carrera fra 1990,” sagde Arne, “Det er en meget velholdt bil som aldrig har kørt om vinteren og så vidt jeg husker har den kun gået omkring 100.000 kilometer.”
Malene sagde: “Det var ikke meget. Den må da næsten have været afmeldt i lange perioder, når den har gået så lidt på 29 år.”
“Jeg kender ikke bilens historie til bunds,” sagde Arne, ”men mange af den slags biler bliver købt med spekulation for øje, og så bliver de jo bare opbevaret et sted, indtil prisen er steget så meget, at ejeren er villig til at sælge.”
Ole sagde: “Ved du hvor længe min far har haft bilen.”
“Han har haft den i nøjagtig 4 år,” sagde Arne, “det ved jeg, for jeg hjalp ham selv med at finde den i Tyskland og få den indregistreret her i Danmark. Hvis du ikke har tænkt dig at køre i den, kan jeg godt sælge den for dig til en god pris. Det er et meget velholdt eksemplar, så den er nem at komme af med.”
Ole tænkte sig lidt om og sagde: “Jeg har ihvertfald tænkt mig at beholde bilen hen over sommeren, men hvad vil du tro den er værd i handel og vandel?”
“Hvis jeg skal give et slag på tasken, vil jeg tro den er omkring 800.000 værd”, sagde Arne, ”måske endda mere på en god dag.”
Ole sagde forbløffet: “Jeg anede ikke, at min far ville bruge den slags penge på en bil! Vi har altid haft ganske almindelige familiebiler som Opel Kadett og VW Passat.” 
“Da din far henvendte sig til mig sagde han,  at han altid havde drømt om at eje en sportsvogn, og nu skulle det være, hvis han skulle nå det inden han blev for gammel.” sagde Arne.
Ole og Malene gik rundt om bilen og beundrede de smukke linjer og den skinnende sorte lak. Det var en meget smuk og velholdt bil og Ole kunne slet ikke fatte at den nu var hans. Malene åbnede døren i førersiden og satte sig ind på det faste sportslædersæde. Hun havde et smil på læberne der tydeligt fortalte, at hun følte sig rigtig godt tilpas.
Arne sagde: “Vil du køre bilen ud af hallen?”
“Nej,” sagde Malene, “det må du hellere gøre, men jeg skal køre bilen til København. Ole har ikke ret meget rutine i at køre bil.”
Arne sagde: “OK, så kører jeg lige bilen ud for jer. En Porsche er nu ellers ikke svær at køre. De opfører sig ligesom almindelige biler, men er bare meget hurtigere. Den her model har i øvrigt både ABS og servostyring, så det er ikke noget større problem at køre den. I kan faktisk sagtens bruge bilen som et dagligt transportmiddel, det kan den godt holde til”
Malene steg ud af bilen og overlod rattet til Arne som drejede nøglen og startede motoren. Straks fyldtes hallen af en dyb brummen og det var nemt at høre, at det var en stor og stærk motor der var startet. Arne gav lidt gas og trillede langsomt ud af hallen.
Arne standsede bilen på pladsen foran hallen, lod bilen køre i tomgang og steg ud. Henvendt til Malene sagde han: “Så er I klar til at køre. Du kan bare sætte dig ind. Vi har fyldt den op med benzin og tjekket den igennem, så der skulle ikke være nogen problemer. Husk nu, at motoren sidder bagi og bagagerummet foran. Det er lige omvendt af, hvad man er vant til nu om dage.”
“Jeg kan se, at der også er bagsæder, det troede jeg ikke, der var i sportsvogne,” sagde Ole.
Arne sagde: “Det er nu vist også mest for et syns skyld. Der kan da godt klemmes et par mindre børn ind, men så er det vist også det. I kan bruge bagsæderne til bagage istedet. Det er vist sådan de fleste gør.”
Ole og Malene gav Arne hånden til farvel og satte sig ind i bilen - Ole på passagersædet og Malene i førersædet. Malene satte Porschen i gear, gav en lille smule gas og slap forsigtigt koblingen. Bilen trillede ganske langsomt ud fra skrotpladsen og da de kom ud på landevejen, gav Malene lidt mere gas og fik efterhånden farten op på 60.
Ole sad på passagersædet og nød turen. Det gik i et adstadigt tempo ind mod Aarup igen. Det var måske alligevel ikke så farligt at køre sportsvogn, tænkte han. Det eneste der virkede anderledes fra de biler, han var vant til at køre i var, at de sad meget lavt og at der konstant var en dyb brummen fra motoren bagi. Det var tydeligt at høre, at motoren kunne rigtig meget mere, end den nu fik lov til.
Malene sagde: “Jeg kender jo ikke bilen, så jeg  triller lidt forsigtigt ind til Aarup. Jeg kan huske, at der var nogle skilte til motorvejen inde i byen. Når først vi er på motorvejen, finder vi nemt hjem.”
“Ellers kan vi jo bare starte navigationen op på en af vores telefoner,” sagde Ole.
“Ja,” sagde Malene, “men lad os nu se, om vi ikke kan finde hjem uden. Det er hamrende irriterende at høre på instruktioner hele tiden. Vi kan vente med at sætte navigationen i gang, til vi når København. Vi skal jo finde ud til garagen i Heimdalsgade.”  
Turen til København gik uden problemer. Vejret var dejligt, og de fulgte bare trafikken over Fyn, Storebælt og Sjælland. De laǵde godt mærke til, at mange medtrafikanter så beundrende på Porschen og lige skulle lidt tæt på for at se nærmere på den smukke bil. Da de på et tidspunkt var kommet fri af en overhalende lastbil og vejen lå åben foran dem, prøvede Malene at give lidt ekstra gas og straks sprang bilen fremad med et hidsigt vræl fra motoren.  
Ole følte det som om nogen trykkede ham for brystet og maste ham kraftigt tilbage i sædet.   
Ole sagde: “Rolig nu Malene. Vi skal jo gerne helskindede frem og helst også uden at få en fartbøde.”
“Jeg accelererede bare op til de 130, som vi må køre her,” sagde Malene, “og i øvrigt er bilen bygget til at kunne køre rigtig stærkt. Vi skulle da lige prøve at mærke lidt af, hvad den kan, ellers kunne vi jo ligeså godt bare være kørt i en gammel møgspand med 50 hestekræfter. Har du ikke selv lyst til at prøve at køre bilen?”
Ole sagde: “Nej, det er fint, at du kører den hjem, jeg tør ikke rigtig køre her på motorvejen. Der er for mange biler, og det går for stærkt. Vi kan måske  køre et par ture i næste uge. Så kan jeg overtage rattet ind imellem og prøve,  hvordan det er at køre bilen.”
“Det finder vi ud af, men jeg tror nu nok, at jeg først har tid næste weekend, “sagde Malene, “Vi skal jo også i gang med at planlægge turen til Italien. Der er jo kun et par måneder til vi får sommerferie. Jeg tror jeg vil booke et hotel allerede i aften, så er det gjort. Hvor lang tid skal vi mon bruge for at finde skatten?
Ole sagde: “Det aner jeg virkelig ikke, men vi må vel hellere sætte god tid af. Hvis du booker 14 dage, burde det vel være nok. Hvis vi ikke kan finde kisten på et par uger, så er den nok umulig at få fingre i.”
“Så booker jeg et par uger midt i juli.” sagde Malene, “Virker det mistænkeligt, at vi booker så lang tid tror du?”
Ole sagde: “Det tror jeg ikke. Det er da ikke usædvanligt at holde fjorten dages ferie samme sted.”
Da de havde afleveret bilen i garagen på Nørrebro, tog de afsked med hinanden og aftalte at mødes den følgende lørdag, hvor de både ville gå i gang med planlægningen af turen til Italien og nå at køre en tur i Porschen.
________________


                      9.
 Rom april 2019


Den lille stue henlå mørk og indelukket, kun oplyst af den smule dagslys, der trængte ind gennem de tunge mørke gardiner. Pludselig ringede en gammeldags telefon, der var placeret på et bord i det ene hjørne. 
En rank midaldrende mand klædt i smoking kom ind og tog telefonen uden hverken at sige hallo eller præsentere sig. Da han havde lyttet et kort øjeblik, sagde han tak og lagde på igen. Manden gik derefter ud af stuen og ned af en lang gang, hvor han standsede ud for en af dørene og bankede forsigtigt på. 
“Ja, kom ind” lød det fra en stemme inde bag døren.
Den smokingklædte mand åbnede døren ind til værelset der tydeligvis fungerede som kontor, bukkede kort og sagde: “Undskyld hr. Russo, men der er besked fra Dongo”
Russo der sad bag et skrivebord i rummet sagde: “Og hvad var beskeden så?”
“Der er to danskere der har booket 14 dages ophold på Albergo Dongo i juli måned. De har booket et værelse her i aften” sagde tjeneren.
Russo så op på tjeneren og sagde: “Det lyder sandelig interessant. Tak for beskeden.” Russo gav tegn til, at han ville være alene, og tjeneren gik ud af rummet og lukkede forsigtigt døren efter sig.
Russo fandt en gammel lommebog frem fra en af skufferne i skrivebordet slog op på Albergo Dongo og ringede et nummer op. Telefonen blev taget med det samme og Russo sagde: ”Hej Alberto. Jeg kan forstå, at der er to danskere der har booket et værelse hos jer for en længere periode i juli?”
“Ja, det er rigtigt, de har lige bestilt et værelse for 14 dage i juli her for lidt siden.”
“Giv mig lige de oplysninger du har om  gæsterne.”
 ”Jeg har kun kontaktoplysninger på en kvinde. Det var hende der bookede værelset.”
Alberto videregav navn, adresse, mail og telefonnummer på den person, der havde booket værelset og Rosso skrev omhyggeligt det hele ned.
Da samtalen med Alberto var slut ringede Rosso endnu et nummer op og sagde uden yderligere forklaring: “Kom til min lejlighed nu.”
Kort tid efter bankede det på døren til kontoret og en meget gammel mand der støttede sig til en krykke blev vist ind.
Russo sagde: “Velkommen Giancarlo. Jeg har nyt fra Dongo.”
“Det lyder spændende. Hvad er der sket?”
“Der er to danskere, der har booket et værelse i 14 dage i juli på et hotel i Dongo. Det kan jo sagtens bare være et tilfælde, men som du ved, har vi altid holdt ekstra øje med danskere i området.”
“Ja, det er noget med, at Mussolinis elskerinde råbte op om, at danskeren og tyskeren havde stjålet bilen og alle deres ejendele.” sagde Giancarlo, idet han satte sig ned, “ Hun kunne vist så meget tysk, at hun kunne forstå, at soldaterne var en tysker og en dansker.”
“Det er rigtigt, og værten har også bekræftet, at der var to SS-soldater i bilen. Det underlige er bare, at der ikke er registreret noget om en dansk SS’er. Han må på en eller anden måde være kommet med i bilen undervejs og er så forduftet  igen, efter at den tyske SS’er blev skudt af partisanerne. Det er jo også det der bedst forklarer, hvordan skrinet kunne forsvinde som det gjorde. Danskeren må have taget skrinet med og gemt det et eller andet sted.”
“Hvad gør vi så nu? Skal vi sætte overvågning på de to turister allerede i Danmark, eller skal vi vente til de kommer til Dongo?”  
Russo tænkte sig lidt om og sagde så: “Vi plejer jo at vente til de kommer til Dongo, men jeg har en fornemmelse der siger mig, at det denne gang kan betale sig for os at sætte overvågningen i gang ret hurtigt. Det er jo ikke almindeligt, at booke 14 dage i Dongo. Så meget er der heller ikke at se og de lave bjerge er heller ikke særlig interessante at vandre i. 
“ Har vi nogen vi kan sætte på opgaven i Danmark?” sagde Giancarlo og så betænkelig ud, “ Det bliver jo voldsomt dyrt, hvis vi skal til at sende folk her fra Rom.”
 “Vi har heldigvis  to sympatisører ansat på ambassaden i København. De kan få til opgave at starte et første diskret tjek af, hvem det er der har booket ferie. Hvis vi så finder det relevant, kan vi senere sætte rigtig overvågning i gang med vores egne folk her fra Rom.”
“Skal vi informere de øvrige i gruppen?” sagde Giancarlo, “De har vel også ret til at vide, at der er udvikling i sagen.”
“Det er ikke nødvendigt i første omgang. Lad os nu lige se, hvem det er vi har med at gøre, inden vi involverer alt for mange i beslutningerne. Vi to har jo også fuldmagt til at tage de nødvendige beslutninger.” 
“Fint, så gør vi sådan, jeg er spændt på at høre, hvad de finder ud af i København. Det kunne være fantastisk, hvis det endelig viser sig at være skattejægere, der er på vej herned.”
Russo smilede og sagde: “Ja, det kunne være godt efter alle de år, vi har ventet forgæves. Vi har jo også den fordel, at de ikke ved, at vi er i hælene på dem, men lad os nu i første omgang få afklaret, hvem de er. Det kan jo være, at det blot er tilfældige turister der vil ned og nyde skønheden ved Como søen. Jeg indkalder til et møde i hele gruppen, hvis det viser sig, at der er kød på sagen denne gang.”
Giancarlo rejste sig med besvær fra stolen, tog afsked og gik ud af døren. Russo sad lidt og grundede over tingene, hvorefter han ringede til et nummer i Danmark og videregav de kontaktoplysninger, han havde fået fra hotellet i Dongo. 
Modtageren lød først overrasket over at blive ringet op, men fattede sig hurtigt og gentog de oplysninger Russo gav ham. De blev enige om at gå i gang med at undersøge sagen med det samme og aftalte at tales ved, så snart undersøgelserne var tilendebragt.
Russo lagde telefonen på bordet og gik lidt rundt i kontoret for at samle sine tanker. På en måde havde han lige udstedt en halv dødsdom. Hvis danskerne virkelig var på vej efter skatten, ville de uvægerligt blive likvideret, så snart de havde fundet skatten. Der var ingen mulighed for, at de kunne få lov til at leve med den viden, de var i besiddelse af. Det måtte han jo så tage på samvittigheden, men det var alligevel underligt, at krigen kunne blive ved med at kræve sine ofre næsten 70 år efter, at den sluttede.
Russo tog en flaske og et glas op fra en skrivebordsskuffe og skænkede sig en stor whisky. Det trængte han til ovenpå dagens beslutninger, og drinken kunne jo også tjene som aperitif, inden han skulle spise sin aftensmad som altid blev serveret klokken ti i spisestuen. 
I aften var han alene til spisning, og det var han taknemmelig for. Han var ikke i humør til at være selskabelig, dertil kørte der alt for mange tanker gennem hovedet på ham. Det var næsten ikke til at holde ud endnu engang at skulle vente på, om det nu endelig var alvor med at få fat i skatten. 






________________


10.
Norditalien april 1945




Jens havde nu været på vej i seks dage. Han havde levet af de oste han fandt hos den gamle mand og vand fra de små bække der løb fra bjergene ned mod søen. Det gik kun langsomt fremad, fordi han kun bevægede sig om natten og lå i skjul hele dagen.
Han havde været meget forsigtig og gået i store buer uden om alle bebyggelser. 
Selv da ostene slap op, og han var voldsomt sulten, gik han i store buer uden om alle de 
bebyggelser, han stødte på undervejs. Han skulle ikke overraskes igen, som han blev det i ostemageriet. Et par gange havde der været en hund der gav hals, når han listede sig forbi, men heldigvis var der ingen der tog videre notits af dyrenes gøen.


Jens lå og blundede i sit skjul i et tæt krat, da han pludselig kunne høre larm fra motorer og taktfast marcheren. Jens stak forsigtigt hovedet op, så han kunne se ned på vejen, og lidt efter kom der en militærkolonne om et hjørne ikke langt fra, hvor han lå. Forrest kørte der en jeep med med en stor hvid stjerne på siden, så det var nemt at se, at kolonnen var amerikansk. Efter jeepen kørte der en lastbil med overdækket lad og efter den marcherende omkring 50 tyske soldater. Kolonnen blev sluttet af af endnu en jeep.  
Der var ingen amerikanske soldater at se ud over to i hver jeep, men der måtte være flere i lastbilen. De tyske soldater så godt nok trætte og lidt forhutlede ud, men det var alligevel ikke nok med kun fire mand til at bevogte 50 fanger. 
Jens tænkte med det samme, at her var hans chance for at slippe levende fra krigens rædsler. Det nemmeste ville jo være bare at stille sig ned på vejen og række armene i vejret som tegn på overgivelse, men så risikerede han at blive visiteret og derved måske miste både diamanterne og nøglerne til skrinet. På en eller anden måde måtte han se at komme ind blandt fangerne uden at blive opdaget af amerikanerne. 
Jens havde gemt sig ret tæt på vejen, et sted hvor den drejede  kraftigt. Så netop da hverken de forreste eller bageste biler kunne se det sted, hvor han gemte sig, sprang han frem og kastede sig ind mellem fangerne. 
Der blev lidt postyr og en del mumlen over denne nye fange, men det faldt hurtigt til ro og Jens marcherede snart afsted sammen med de andre, som om han hele tiden havde været med på turen.
En stor kraftig soldat der  gik ved siden af Jens sagde: “Nå, det var da ellers en brat entre, du der lavede.”
Jens sagde: “Ja, det må man sige, men jeg ville bare være sikker på ikke at overraske amerikanerne, så de måske kunne finde på at skyde. På den her måde opdager de sikkert ikke, at der er kommet endnu en fange.”
“De opdager ingenting, vi er slet ikke blevet hverken registreret eller visiteret. De har bare samlet os sammen, efterhånden som de er stødt på os. Vi har nu været på vej i tre dage, og jeg tror der er kommet mere end tyve nye fanger til undervejs.”
“Hvor er vi på vej hen?”
“Vi er på vej til Como, hvorfra vi skal køre med tog til Milano.” sagde soldaten og fortsatte: “Det er, hvad jeg har hørt fra dem der kan forstå amerikansk, men hvad der derefter skal ske, ved jeg ikke.”
“Vi kommer vel i en lejr af en slags, hvor de kan holde os indespærret. De kan jo ikke bare lade os rende frit omkring, så længe krigen ikke er slut endnu.”
“Nej, det er rigtigt, men for mit vedkommende er krigen slut, jeg priser mig lykkelig for, at jeg har overlevet indtil nu. Der har ellers flere gange været bud efter mig, men jeg har haft heldet med mig og er kun blevet lettere såret et par gange, men hvad med dig, du er jo SS'er, og I skulle vel kæmpe til sidste blodsdråbe og aldrig overgive jer.”
”Det er rigtigt, men jeg er færdig med krigen ligesom dig. Nu skal det bare overstås, så vi kan få fred og vende tilbage til det liv vi levede før krigen. Jeg synes nu heller ikke, at jeg skylder nogen noget. Jeg har været med siden 1941 og har kæmpet på alle fronter og ligesom dig, er jeg også blevet såret et par gange.”
“Jeg kan høre, at du ikke er tysker,” sagde soldaten og så på Jens, “hvor kommer du fra?”
“Jeg kommer fra Danmark.”
“Skulle du så ikke have været ved østfronten nu,” sagde soldaten overrasket, “det er da der, de danske frivillige har kæmpet hele tiden, så vidt jeg ved.”
“Jeg meldte mig direkte til SS og har aldrig været en del af Frikorps Danmark. Jeg meldte mig, fordi jeg var glødende nazist og antikommunist og jeg kunne ikke vente på at frikorpset blev dannet.”
“Jeg har været stationeret i Danmark i en længere periode, lige efter at vi besatte landet,  “sagde soldaten drømmende, “det var et dejligt sted at være soldat. Fred og ro og masser af mad. Befolkningen var slet ikke til fare for os, snarere tværtimod. Mange af kvinderne kunne godt lide en mand i uniform, så vi havde let ved at få lidt kvindeligt selskab. Det var først senere, da danskerne kunne se, at vi måske ville tabe krigen, at de så småt begyndte at gøre modstand. Du går vel og glæder dig til at komme hjem?”
Jens tænkte lidt og sagde: “ Ja,det gør jeg da, selvom jeg ikke rigtig ved, hvad jeg skal forvente mig. Jeg tror ikke, at os der har deltaget på tysk side i krigen slipper uden straf og hvis myndighederne finder ud af, hvad nogle af os har foretaget os i løbet af krigen, bliver det sikkert en hård straf vi får.”
Jens gik og så lidt på de soldater han gik sammen med og det var tydeligt, at de var slidt helt ned. Ansigterne var magre og hærgede, øjnene så trætte og matte ud og skuldrene hang. Uniformerne var næsten slidt helt op hos mange og hang nærmest i laser. Det var tydeligt, at det var en slagen hær, der her kom marcherende. 
Jens så ned af sig selv og kunne nu se, at hans egen uniform også var fuldstændig slidt op. Det var et under, at den stadig holdt sammen, men han kunne heller ikke huske, hvornår han sidst havde fået en ny uniformsdel. 
Jens rettede sig op og begyndte at marchere lidt mere spændstigt. Så længe han var i uniform, ville han opføre sig som en soldat, om ikke andet så for hans egen selvrespekts skyld. Han ville ikke se ud som en gammel mand, selv om han følte sig uendelig træt og slidt.


De gik afsted i mange timer ad vejen langs med søen. Flere gange kom de igennem små landsbyer, hvor de fik lov til at drikke vand fra en offentlig vandpost, som altid var placeret på et centralt torv. 
En enkelt gang fik de udleveret brød, og for Jens var det en himmerigsmundfuld efter så mange dage uden anden mad end lidt tør ost. 
Alle de små byer lå mere eller mindre øde hen. Kun sjældent kunne de se et gardin bevæge sig og afsløre, at der faktisk boede mennesker. Det var som om hele landskabet holdt vejret og ventede på, at krigen skulle få en ende. Nu gjaldt det bare om at slippe levende gennem den sidste tid. 
Jens tænkte på, hvad fremtiden ville bringe for ham. Han længtes efterhånden meget efter Danmark, men han havde ikke rigtig noget at komme tilbage til. Hans forældre var døde allerede før krigen, og det eneste familie han havde tilbage var en søster i Odense. 
Hvor skulle han bo? Søsteren havde slået hånden af ham, da han meldte sig til tysk militærtjeneste, så der kunne han ikke forvente nogen hjælp. Kunne han finde arbejde, når han helt sikkert ville blive betragtet som landsforræder? 
Der ventede ham nok også en længere fængselsstraf som skulle overstås, inden han kunne komme i gang med at bygge en tilværelse op. Han havde ingen uddannelse, og med den fortid der klæbede til ham, ville han kun kunne få det hårdeste og dårligst betalte arbejde.
Alt i alt var det vist ikke særlig tiltrækkende at vende tilbage til Danmark, men hvis han blev i Tyskland, ville han komme til at leve i et ludfattigt og sønderbombet land, hvor dagligdagen ville blive en kamp om at overleve og finde mad og husly. 
Jens kunne ikke lige overskue, hvad der var bedst for ham at gøre, så han gav sig til at tænke på den formue, han lige havde gravet ned.  Han kunne ikke hente skatten foreløbig. Der ville bestemt være folk, der holdt øje med mistænkelige personer som vandrede rundt i bjergene ved Comosøen. Så stor en skat kunne jo ikke være en fuldstændig hemmelighed, og nogen ville helt sikkert give sig til at lede efter den. 
Jens stolede på, at det gemmested han havde valgt var sikkert nok, så han måtte bare væbne sig med tålmodighed og vente i flere år, inden han hentede skatten. Når først han havde fat i juvelerne, ville han være økonomisk sikret og kunne bosætte sig, hvor i verden han ville. 
Jens havde gået i sine egne tanker længe og havde ikke rigtig lagt mærke til hvor de gik, men pludselig sagde den store soldat: “Nå, nu nærmer vi os da endelig Como.”
Jens så sig omkring og kunne se, at de gik igennem en forstadsbebyggelse, hvor der var to rækker huse langs med vejen. Flere af husene var store palæer og andre lignede fornemme hoteller fra en svunden tid. 
På et tidspunkt kom de forbi en park der lå langs søbredden. Parken var velholdt og fyldt med grønne plæner, store skyggefulde træer og blomsterbede som alle var luget for ukrudt og sirligt revet. Jens tænkte på, hvor dejligt det var at se noget pænt og velholdt for en gangs skyld i stedet for al den ødelæggelse, han havde været vidne til de sidste år. 
De var nu helt tæt på søen og længere fremme kunne de skimte en større by. Kolonnen fortsatte ad vejen langs med søen og det var tydeligt, at Como før i tiden havde været en by fyldt med turister. 
Der lå en masse restauranter og hoteller ud til vejen, men de var alle lukkede og lå blot og ventede på bedre tider. Heller ikke i Como var der mennesker at se. Gaderne lå øde hen uden tegn på liv. 
Et stykke ind i byen svingede kolonnen til højre og de gik igennem de smalle gader op til banegårdspladsen, hvor der blev kommanderet holdt.
Banegården var en lang toetagers betonbygning, med lyserøde vægge og et imponerende indgangsparti, der fyldte mere end halvdelen af bygningens bredde. 
Den amerikanske officer der havde kommandoen over kolonnen steg ud af den forreste jeep og gik ind af indgangspartiet. 
Kort tid efter kom han ud igen ledsaget af en lille italiener som havde en sort kasket på, hvilket indikerede, at han var ansat ved jernbanen. Italieneren pegede og gestikulerede og til sidst så det ud til, at amerikaneren forstod, hvad han mente.
Officeren satte sig nu igen ind i jeepen og kolonnen bevægede sig ad vejen langs med jernbanen omkring en kilometer, indtil de kom til en stor rød lagerhal. De tyske fanger blev beordret ind i hallen, hvorefter portene blev lukket og låst.
Jens sagde til den store soldat, som han stadig holdt sig til: “Nu sidder vi da i saksen, vi må håbe, at  de har tænkt sig at behandle os ordentligt.”
“Det tror jeg de har, krigen er jo ved at være slut. Jeg ved ikke engang om der stadig kæmpes i Italien, eller om det er helt slut nu.”
Jens sagde: “Nej, det er jeg heller ikke klar over, men det kan ikke være meget kampkraft, der er tilbage i os. Både  forplejning og ammunition må jo også snart være brugt op. Der er jo ikke kommet nye forsyninger den sidste måned.”   
Pludselig blev den ene port slået op, og der blev sat spande med vand ind på gulvet sammen med nogle blikkrus de kunne deles om. Lidt efter blev der sat et bord op, hvorpå der blev lagt en masse brød og lidt ost. Fangerne blev gennet ind på række og fik udleveret maden efterhånden, som det blev deres tur. 
Da maden var udleveret, blev portene igen lukket. Fangerne satte sig på gulvet op ad væggen og hvilede sig efter den lange marchtur. I begyndelsen var der højlydt snakken, men de var alle udmattede, af den lange march de havde været ude på, så der blev hurtigt stille i hallen, og de fleste faldt udmattede søvn på gulvet. 
 
________________
           11.
København 2019


Motorvejen mod Helsingør var næsten fri for biler på denne forårssøndag, hvor solen skinnede fra en skyfri himmel. Ole sad bag rattet i porschen og nød at høre den dybe brummen fra den store motor. På en eller anden måde, var det rart at vide, at han havde rådighed over en masse hestekræfter. 
Han var efterhånden blevet helt fortrolig med at køre bilen, som faktisk ikke var meget anderledes at håndtere end en almindelig bil. Man skulle selvfølgelig bare passe på ikke at trykke for hårdt på speederen, for så gik det meget hurtigt rigtig stærkt.
I den første tid efter at han havde overtaget bilen, var han startet med at køre små ture på landevejene nord for København, så han kunne bygge noget rutine op. Det var mange år siden, han havde kørt bil, men han kom hurtigt efter det, og snart var det ham der sad bag rattet på de ture, han og Malene tog. 
Det eneste han stadig ikke rigtig brød sig om var, at køre bilen i garage Indkørslen var meget snæver og han havde hele tiden fornemmelsen af at der var for lidt plads, men nu havde han gjort det et par gange,  og det var gået fint uden at ridse bilen en eneste gang.
Malene som sad i passagersædet smilede og sagde: “Det går jo rigtig fint efterhånden. Vi er da vist snart klar til at køre sydpå.  Du er hurtig til at lære, hvordan man kører bil. Det er rart, at vi kan skiftes til at køre, for det er jo en lang tur, vi skal ud på.”
“Ja, jeg synes også, at jeg er ved at få styr på det. Så længe det ikke går alt for stærkt går det fint.”
“Du skal jo bare følge med trafikken, så glider det helt fint. Når vi kommer til Tyskland, er det noget andet, for der er der jo fri hastighed mange steder. Men der kan du bare holde dig i inderste eller midterste spor afhængig af, om det er en to eller tresporet motorvej vi kører på.”
 “Nu må vi se,” sagde Ole lidt betænkelig, “måske du bare skulle køre bilen hele vejen gennem Tyskland. Det er nok det mest sikre. Du har jo også snakket om, at det kunne være sjovt at prøve, at køre rigtig stærkt i bilen, og det skal jeg ihvertfald ikke nyde noget af.”
Malene sagde: “Lad nu være med at være sådan en tøsedreng. Når vi først kommer afsted, vil du garanteret gerne prøve at køre stærkt. Du skal jo også huske, at bilen er designet, så den kan køre rigtig hurtigt på en sikker måde.”
De kørte nu videre i tavshed, mens de nød det gode vejr. De havde planlagt, at køre en tur til Hornbæk, så kort før Helsingør, drejede de fra mod Tikøb og Hornbæk. Vejen snoede sig nu smukt gennem skove og små landsbyer, med kig til  mange små gårde og huse som alle så smukke og velholdte ud. På flere strækninger kørte de langs med syrenhegn, som med deres rige flor af blå og hvide blomster sammen med det klare solskin fik turen til at virke helt eventyragtig ind imellem.
“Danmark er nu et smukt land.” sagde Malene, mens hun så smilende på landskabet,” Sådan en dag som idag er der jo bare så fint, når man kommer lidt væk fra de store veje. Det er jo en af fordelene ved at have bil, at man nemt kan komme rundt og se alt det smukke.”
“Ja, det har bestemt sine fordele at have bil, hvis man skal på længere ture. Jeg har godt nok aldrig savnet en bil, i alle de år jeg har boet i København. Der er jo så meget offentlig transport og med en god cykel, kommer man jo hurtigt rundt i hele byen.”
“Skal vi se, om vi kan finde et sted at spise frokost i Hornbæk? Der må da være flere steder, med alle de turister der kommer til byen.”
“Det er jo ikke højsæson endnu, så det er måske ikke alt der har åbnet, men der skal nok være et par steder, hvor vi kan få noget at spise.”
“Jeg prøver at se på Tripadvisor, der kan jeg hurtigt se, hvor der er godt at spise, og om det har åbent nu,” sagde Malene og fandt sin telefon frem.
”Når vi kommer ind i byen synes jeg, at vi først skal køre ned til havnen og se på vandet og bådene. Det er jo lige vejr til at gå en lille tur.”
Malene så op fra telefonen og sagde: “God ide, lad os gøre det. Nu har jeg også fundet et godt sted at spise. Det får rigtig fine anmeldelser og det ligger på vej ned til havnen, så vi kommer forbi på vejen.”


Lidt efter kørte de ind i Hornbæk, hvor de fulgte skiltene til havnen. De kom forbi de sædvanlige gallerier, ejendomsmæglere og kiosker med souvenirs, som åbenbart er fast inventar i alle danske badebyer fra Gedser til Skagen. 
Det var stadig udenfor sæsonen, så byen var ikke overfyldt af turister. De fandt derfor nemt en parkeringsplads på den lille plads ned mod lystbådehavnen. Midt på pladsen var der en underlig pæl med en masse skilte på som reklamerede for lokale virksomheder. Tydeligvis et levn fra en eller anden indsamling, men det var ikke ligefrem kønt at se på.
Malene og Ole gik lidt rundt på havnen og så på skibene, som nu alle var kommet i vandet. Havnen var ikke stor og hurtigt overset. De blev derfor enige om, at det nu måtte være tid til en bid frokost.
Efter en rask gåtur kom de hen til restauranten, som var en ombygget villa med lyserøde vægge og et nydeligt lille haveanlæg foran. 
Ole og Malene gik ind i restauranten og fik straks anvist et bord ved vinduet ud mod vejen. Tjeneren kom med spisekort med det samme og efter lidt betænkningstid fik de bestilt frokost. 
Malene bestilte fiskefrikadeller med hummerbisque og Ole bestilte tatar. De fik begge en stor fadøl og var nu klar til at slappe af den næste times tid og bare lade sig opvarte.
Øllene kom på bordet med det samme og kort tid efter kom også maden. Maden var god, smukt anrettet og veltillavet, så de spiste med god appetit, mens de sludrede om vind og vejr. 


Da de havde spist, sad de begge og slappede af med det sidste øl i glassene. Bedst som de sad og sludrede om løst og fast, lænede Malene sig ind over bordet og så Ole fast i øjnene, mens hun sagde: “Jeg har haft sådan en mærkelig fornemmelse af, at jeg bliver overvåget. Det er faktisk ret ubehageligt.  Jeg har ikke opdaget noget konkret, men jeg synes, jeg har set de samme to mænd flere gange den sidste tid. Det virker lidt som om de holder øje mod mig. Jeg synes jeg har set dem både ude ved gymnasiet og hjemme ved lejligheden. Det kan jo godt være noget jeg bilder mig ind, men det er alligevel underligt.”
Ole så lidt forskrækket på hende: “Jeg har ikke opdaget noget, og hvis det har noget med skatten at gøre, skulle jeg vel også overvåges?”
“Ja, det skulle man jo synes, men de har måske ikke opdaget dig endnu. Det kan jo være, at nogen er blevet opmærksom på mig, da jeg  bestilte opholdet i Dongo. ”
Ole lagde sin hånd beroligende på Malenes og sagde: “Det lyder meget underligt. Så skal der jo være nogen, der konstant holder øje med hvem der booker sig ind på hoteller i Dongo og så efterfølgende sætte overvågning på dem. Det er da en helt umulig opgave. Tror du ikke bare, det er fordi, du er lidt stresset. Det er jo et højst usædvanligt eventyr vi skal ud på. Jeg har ihvertfald aldrig forestillet mig, at jeg skulle ud og lede efter en nedgravet skat.”
Malene sagde, mens hun skuttede sig lidt: ”Jo, det kan godt være, jeg er lidt oppe at køre, men det er nu alligevel mærkeligt. Jeg har aldrig haft det sådan før.”
Ole tænkte sig lidt om og måtte give Malene ret i, at hun normalt var en rolig og jordbunden kvinde, der ikke gik og fantaserede om alle mulige farer og ulykker der kunne ramme hende. Så hvis hun pludselig var begyndt at blive urolig fordi hun følte, at nogen overvågede hende, var der måske noget om snakken.
Ole sagde: “Lad os nu lige så slå koldt vand i blodet og ikke begynde at hidse os for meget op. Kan vi ikke aftale, at du det næste stykke tid holder nøje øje med, om der virkelig er nogen der overvåger dig. Jeg har jo godt nok ikke mærket noget endnu, men jeg vil også begynde at holde øje. Hvis vi så efter en uges tid ikke har noget konkret at hænge mistanken op på, så er det nok bare spændingen, der spiller dig et puds.”
“Det kan vi godt aftale”, sagde Malene og fortsatte med fast stemme, “men hvis vi så opdager noget, synes jeg vi skal aflyse turen til sommer. Jens Raben skrev jo også, at vi skulle være forsigtige, fordi der sikkert var andre, der også var ude efter skatten. Juvelerne er jo så værdifulde, at mange sikkert vil slå ihjel for at få fat i dem.”
“Det er jeg enig med dig i, selvom jeg da vil ærgre mig over ikke at komme ned efter skatten, men vi skal jo ikke sætte vores liv på spil, så værdifuld er skatten heller ikke. Lad os nu nyde dagen i dag med det dejlige vejr. Hvad siger du til, at vi kører en tur til Frederiksborg Slot? Det har jeg ikke set, siden jeg var der med skolen for rigtig mange år siden.”
“God ide. Jeg har faktisk aldrig været på Frederiksborg Slot må jeg indrømme. Det er jo lidt flovt for en historiker.”
Ole smilede og sagde: ”Jamen så lad os komme afsted, så vi kan få rettet lidt op på din manglende opdragelse.”
De rejste sig fra bordet, og Ole gik op til baren og betalte regningen, hvorefter de gik ned til havnen, satte sig ind i bilen og kørte mod Hillerød.
De tilbragte en dejlig eftermiddag med besøg på slottet, hvor de fik set en masse billeder og interiør fra de sidste 500 års danmarkshistorie. Slottet var flot restaureret, og det var ikke til at se, at det nærmest brændte fuldstændig ned i 1859.                                         


På turen hjemad valgte de at følge de små landeveje, så langt det var muligt. De havde jo ikke travlt og kunne bedre nyde bilen og det gode vejr, når tempoet var behersket.
Da de nærmede sig garageanlægget sagde Malene: “Vi skal jo afsted til italien om 3 uger. Har du tænkt over, hvor vi skal overnatte på vejen? Jeg er ikke tilhænger af at køre derned i et stræk. Det tror jeg bliver for hårdt. Der er jo ingen af os, der er vant til at køre særlig langt”
“Jeg har faktisk tænkt på, at vi kunne tage en overnatning i Berlin og derefter i Koblenz på vej derned. I Koblenz kan vi sondere terrænet og se, om vi kan finde Paul Fleischers familie. Om ikke andet kan vi vel finde den vej  Jens skrev om i brevet.”
Malene tænkte sig lidt om: “Jeg tror ikke, det er en god ide, at kontakte dem inden vi har fundet skatten. De bliver jo bare helt vildt skuffede, hvis vi nu ikke finder noget alligevel.”
“Det er jeg enig i, vi finder bare gaden og med lidt held måske også familien, men vi kontakter dem ikke i første omgang. Jeg skal nok booke 2 hoteller til turen til Italien. Lad os vente med at booke til hjemturen, vi ved jo ikke hvordan tingene udvikle sig.”
Malene sagde:”Hvad har du egentlig gjort med Jens` kuffert? Har du den bare stående i lejligheden?”
“Nej, jeg har lejet en stor bankboks, hvor jeg har gemt den. Jeg overvejede, at smide det hele ud bortset fra diamanterne, men det kunne jeg alligevel ikke få mig selv til.”
”Godt det er gemt af vejen. Hvad med brevet? Det må jo endelig ikke falde i forkerte hænder. Det angiver jo, hvordan man skal finde juvelerne.”
”Jeg har destrueret brevet, efter at jeg skrev stikord fra det ned på  to stykker papir. Det jeg skrev, vil ikke give mening for andre end os. Det ene stykke papir er i kufferten, og det andet har jeg her i min pung.”
Malene sagde nysgerrigt: “Må jeg se, hvad det er du har skrevet?”
“Jeg skal nok vise dig det, når vi har parkeret bilen. “sagde Ole.
De kørte nu gennem Københavns gader indtil de nåede parkeringshuset, hvor Ole igen selv fik bilen lirket ind på plads i parkeringsbåsen. 
Ole slukkede motoren, tog nøglen ud og trak håndbremsen. Så lænede han tilbage i sædet tydelig lettet over igen at have klaret opgaven med parkering af bilen. Det blev heldigvis lettere for hver gang.
Ole tog nu sin tegnebog frem og viste Malene det stykke papir som gengav Jens` brev i kodet form.
På papiret stod der:
Kobl.  Florin Pfga
Garzeno torv ø. h. 1 k. BT
n. h. N. 50 m O sten
Malene så længe og koncentreret på papiret. Tydeligvis i tvivl om, hvad det hele skulle betyde. Ole kunne genkende den rynke, hun altid fik i panden, når hun virkelig tænkte sig grundigt om, så sedlen voldte hende tydeligvis vanskeligheder.
Endelig sagde hun: “Jeg tror første linje betyder: Koblenz Florinspfaffengasse.  Det er der vi skal finde Pauls familie. Anden linje betyder: Tag til Garzeno se mod øst på torvet, så er der et hus en kilometer væk. Jeg ved ikke hvad BT betyder.”
“Første linje var helt rigtig. I anden linje mangler du så BT som betyder bjergtop. Hvad med den sidste linje.”
Malene tyggede længe på det, og sagde så tøvende: “Jeg tror det betyder: Nordre hjørne. Gå mod nord 50 meter og find en rund sten. Der under ligger skatten.”
“Fuldstændig rigtigt, denne lille seddel er jo nok til, at vi kan finde skatten, men jeg tror ikke den vil give mening, hvis man ikke har læst brevet.Er du ikke enig.”
“Jeg tror bestemt ikke sedlen vil give mening, hvis man ikke har læst brevet. Jeg havde da svært nok ved at tyde sedlen, selv om jeg har læst det.”
“Det eneste usikre er måske, at Garzeno er nævnt tydeligt, “sagde Ole og rynkede panden, “men det er jo nok også det eneste. der vil give mening. Kan du ikke tage et billede af sedlen med din mobil. Så har du også en udgave, hvis nu  min skulle blive væk.”
Malene fandt sin mobiltelefon frem og tog et billede af sedlen, hvorefter de steg ud af bilen og forlod parkeringshuset.
Lidt efter kom de til den metrostation, hvor Malene skulle med og efter et knus til afsted sagde Malene: “Husk nu at holde øje med, om du bliver overvåget eller der sker andre mystiske ting. Ring til mig. hvis der er noget.”
“Jeg skal nok holde øje,” sagde Ole, “men jeg kan nu ikke forestille mig, at der er noget at være urolig for allerede nu. Vi har jo ikke engang forladt Danmark endnu.”
“Jeg håber da også, at det bare er mig der er lidt stresset, men som jeg sagde, har jeg aldrig før haft en følelse af at blive overvåget og det er faktisk ret ubehageligt. Man går jo og ser sig over skuldrene hele tiden.”
“Jeg kan sagtens forstå, at det må være meget ubehageligt og jeg lover dig at holde øje.” sagde Ole, “hvis jeg observerer noget ringer jeg til dig med det samme.”
De gik nu hver til sit. Malene gik ned i metrostationen og Ole begyndte at gå hjemad.


Det var ved at være sidst på eftermiddagen, men vejret var dejligt, og Ole gik rask til. Han var i godt humør efter den dejlige dag med en skøn bil og godt selskab. Ole tænkte på, om det mon var en mulighed, at han og Malene fandt sammen igen som mere end bare venner. Tanken tiltalte ham faktisk meget, men han havde ikke rigtig en fornemmelse af, hvordan Malene så på sagen. Nå, det kunne måske udvikle sig på turen til Italien, der skulle de jo være sammen hele tiden i mange dage.
Ole kom forbi en cafe med udeservering, hvor folk sad og hyggede sig i solen og han besluttede sig for at nyde lyset og varmen.Det trængte han til efter en lang og mørk vinter.
Der var et ledigt bord lige i solen, og der satte Ole sig og ventede på betjening.  Han lagde ikke mærke til den unge mand, som satte sig ved et bord i den anden ende af serveringsarealet.
Da tjeneren kom hen til bordet bestilte Ole en stor Tuborg fadøl. Han havde ikke lyst til de tungere specialøl, som han ellers oftest drak. Nu skulle han bare have noget iskoldt og læskende, og han glædede sig til den hvide skumtop og duggen, der perlede ned af glassets sider. 
Det var en skam, at han ikke havde inviteret Malene på en øl, men det var først, da han kom forbi cafeen, at han fik ideen til en rigtig god afslutning på dagen. Ole overvejede et kort ‘øjeblik at ringe til Malene, men hun var jo allerede næsten hjemme, så det opgave han hurtigt. 
Den unge mand, der var nydeligt klædt i brune lædersko, sorte jeans, poloshirt og bomberjakke bestilte en kop kaffe og kiggede tilsyneladende uinteresseret rundt på de øvrige gæster på cafeen.
Ole sad og nød sin øl i fred og ro, men han tænkte på, hvilke arbejdsopgaver han skulle nå inden sommerferien. Det var nu eksamenstid, og han manglede at eksaminere en enkelt klasse og skulle være censor i to andre. 
Eksamensdagene lå heldigvis spredt jævnt ud over de næste tre uger, så det var bestemt ikke et stressende program han havde foran sig. Der burde være god tid til at planlægge turen til Italien og også tid til at få kørt nogle ture i bilen. 
Alt I alt havde han god grund til at være i godt humør, men når han tænkte på de problemer han og Malene kunne rende ind i, kunne han godt se nogle mørke skyen i horisonten. 
For det første skulle de jo have fundet skatten og selv om det i Jens` brev havde lydt helt enkelt og ligetil, så var det måske ikke så nemt alligevel. Huset de skulle finde kunne jo være revet ned for mange år siden, og grunden var måske groet helt til i skov. 
For det andet kunne han ikke lige overskue, hvordan de skulle få transporteret juvelerne ned fra bjerget. Jens havde jo skrevet at skrinet vejede omkring 25 kilo, men ikke hvor meget juvelerne vejede. Men det måtte vel kunne klares med en rygsæk. Det gjaldt jo bare om ikke at tiltrække sig unødig opmærksomhed. 
For det tredje kunne Ole ikke forestille sig. hvordan de skulle finde Pauls familie, så de kunne aflevere halvdelen af værdierne. De kunne jo ikke så godt bare ringe på fra dør til dør. Det var jo heller ikke sikkert, at der overhovedet var nogen der kunne huske Paul Fleischer her mere end 70 år efter hans død. 
Familien kunne jo også være flyttet fra adressen for mange år siden og der var måske ingen der kunne huske, hvor de var flyttet hen. 
Ole tænkte på Malenes mistanke om, at de blev overvåget. Det lød næsten for fantastisk til, at han kunne tage det alvorligt. Hun havde jo ikke gjort andet end at bestille et hotelophold, i en by som tydeligvis var fyldt med turister om sommeren. Hvordan det skulle kunne tiltrække opmærksomhed gik over hans forstand. På den anden side var det jo rigtigt, at Jens havde advaret dem om, at der sikkert var andre der også var ude efter skatten så de skulle være forsigtige. 
Måske de bare skulle have booket hotel i en anden by et stykke fra Dongo, de kunne jo sagtens køre til byen i bilen. Nå, det var under alle omstændigheder for sent nu, hotellet var jo booket.  De måtte bare være mere forsigtige fremover og holde øje med om nogen interesserede sig lidt for meget for deres gøren og laden. 
Ole rystede de mørke tanker af sig og nød solen, mens han drak det sidste af sin øl. Da han var færdig, kaldte han på tjeneren, betalte og begyndte igen at gå hjemad. Han lagde ikke mærke til, at den unge mand ligeledes rejste sig og fulgte efter ham med et par hundrede meters afstand.
Undervejs gik Ole og tænkte på, om de måske skulle tage den første overnatning i Lübeck i stedet for Berlin. Han havde altid gerne villet en tur til Lübeck og det var jo så lille en by, at de kunne nå at få et indtryk af den på en enkelt dag. En enkelt dags ophold i Berlin gav jo ikke rigtig mening med alle de seværdigheder byen rummede.
Han ville lige drøfte det med Malene når han kom hjem og så se at få bestilt hotelværelserne.
Da Ole var hjemme, gik han op i sin lejlighed og slog et par vinduer op for at lukke lidt af varmen ud. Han lagde ikke mærke til, at den unge mand som stod nede på gaden omhyggeligt noterede sig Oles nøjagtige adresse.
Ole ringede til Malene og forelagde hende ideen om at ændre rejseplaner og det var hun straks med på.
Malene sagde: “Det er da en rigtig god ide. så kan vi også køre til Tyskland over Fyn, så du kan vise mig dit barndomshjem.”
“Det kan vi da godt gøre, men der er vist lidt tomt nu. De nye ejere overtager huset om en måned og alt inventar er hentet af Frelsens Hær.
Malene sagde: “Det er lige meget, jeg vil gerne se huset og skunken, hvor du fandt kufferten.”
“Ok,” sagde Ole, “så tager vi til Lübeck over Odense den første dag. Det skal nok blive en fin tur.
 
________________






             12.
Rom juni 2019


Telefonen ringede i den mørke stue, og den smokingklædte midaldrende mand tog den som altid uden at sige et ord. Da han havde fået beskeden, sagde han tak og lagde på.
Han gik derefter ned ad den lange gang og bankede på kontorets dør. Indenfor i kontoret afleverede han beskeden, bukkede og forlod kontoret igen.
Russo slog op i sin lommebog og ringede op. Da telefonen blev taget sagde han: “Du har nyheder til mig?”
En stemme sagde:”Ja, vi er kommet lidt videre med undersøgelserne. For et par dage siden brød vi ind i kvindens lejlighed, mens hun var på arbejde, men vi fandt ikke andet end en række turistinformationer om Comosøen og Norditalien. Der var faktisk overhovedet ikke noget der tydede på, at hun var andet end en helt almindelig turist på vej på ferie. Vi har, som du bad om, overvåget kvinden det sidste stykke tid, uden at vi har fundet ud af, hvem det er hun skal rejse med. I søndags var hun ude at køre tur med en mand på hendes egen alder, og vi besluttede at bryde ind i hans lejlighed her i formiddag. Vi fandt de samme brochurer om Italien og Como, så det er åbenbart ham der skal med til Italien. Vi fandt også noget rigtigt interessant; nemlig et jernkors som lå frit fremme på en hylde og i en skuffe fandt vi et magasin til en Luger P08. Det kan selvfølgelig være, at han er i gang med at starte en samling af klenodier fra den tyske hær, men det var der nu ikke noget der tydede på i lejligheden i øvrigt. Vi kunne se, at han abonnerer på en ret intellektuel avis, som hedder Information. Deres læsere er bestemt ikke dem der samler på gamle krigsminder.”
“Fantastisk. Det lyder rigtig spændende,” sagde Russo,”fandt I også ud af hvem manden er?”
“Ja, han er gymnasielærer ligesom kvinden, men er ikke ansat på den samme skole. Vi har undersøgt lidt om ham, og han kommer oprindeligt fra en by der hedder Odense. Han flyttede fra byen for 20 år siden for at at studere i København. Vi fandt ud af, at hans far lige er død og har efterladt ham en større formue og åbenbart også en Porsche 911. Det er den de ligger og kører tur i.”
“Har overvågningen af kvinden ellers givet noget?”
“Nej, desværre, men det virker som om hun har en anelse om, at hun bliver overvåget. Hun ser sig ofte over skuldrene og virker i det hele taget utryg, når hun er ude i byen”
“Så må vi hellere lade hende være i fred et stykke tid.” sagde Russo bestemt, “Vi skulle jo nødig skræmme dem væk fra at tage ned til Dongo. Koncentrer jer om manden i stedet for. Hvis de har tænkt sig at køre i bil ned til Italien skal vi have fundet ud af, hvornår de tager afsted, Jeg vil vide, om de mødes med nogen et sted på vejen, så vi bliver nødt til at kunne overvåge dem på hele turen.”
“Vi har ikke ressourcer her i København til at følge efter dem hele vejen til Italien. Det er svært nok for os at opretholde bare en basal overvågning. Vi vil jo heller ikke have, at nogen i ambassaden begynder at undre sig over, hvad vi egentlig går og laver.”
“Nu ikke så meget klynkeri. Jeg sender to af vores bedste mand afsted til Danmark hurtigst muligt,” sagde Russo bestemt, “så kan de hjælpe jer med overvågningen og de kan være klar til eventuelt at køre efter dem, når de tager afsted.”
”Fint med nogle flere folk på opgaven. Vi bliver jo også sværere at opdage, når vi kan skiftes lidt oftere til at overvåge dem.”
“Det er rigtigt, og som jeg sagde, skulle vi nødig skræmme dem væk fra at rejse herned. “
Russo tænkte sig om og sagde så: “Jeg vil have sat en GPS tracker på Porschen. Hvis det er den bil, de har tænkt sig at køre til Italien med, så har vi styr på dem hele vejen. så vi kan sætte overvågning på dem. Vi kan jo så samtidig også holde lidt øje med, hvad de foretager sig, i den tid der går, inden de skal afsted. I skal også begynde at undersøge mandens familie tilbage i tiden. Måske er vi så heldige, at der har været enten en tysk soldat, eller en dansker der kæmpede for tyskerne i familien. Det vil jo virkelig styrke vores tro på, at det er de rigtige, vi har fat i denne gang.”                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                         
Stemmen sagde: “GPS trackeren skal jeg nok sørge for, og  jeg får sat gang i en undersøgelse af  familierne. Jeg fatter bare ikke, hvorfor det er så interessant for os og vores sag at tjekke to danskere der skal på ferie i Italien til sommer. Det er der måske hundrede tusind andre danskere der også skal.”
“Du skal ikke bekymre dig om, hvorfor vi er så interesserede i dem, bare gør som jeg beder om,” sagde Russo med skarp stemme, “Tak for jeres indsats indtil videre. Vi tales ved.”
Russo lagde på og rejste sig fra skrivebordet. Han gik lidt rundt i kontoret og smilede for sig selv. Han havde en berusende følelse i kroppen, så han næsten følte sig ung igen. Endelig var der noget der tydede på, at deres lange venten ville blive belønnet. Han turde næsten ikke tro på, at de nu fik mulighed for at få fat i den formue, Mussolini havde efterladt sig. 
De var jo de rette arvtagere til pengene. Det var dem, der havde holdt liv i fascismen i Italien, i alle de år der var gået. Det havde været en sej kamp og de første mange år var de nærmest tabu at tale om fascismen, men i de sidste årtier havde der blæst mildere vinde over dem. 
De havde haft held til at infiltrere flere højreorienterede partier og plante de fascistiske ideer. Det var endda lykkedes den at udbrede ideerne til store dele af det øvrige Europa, hvor de havde fundet grobund for fascismen hos store grupper af fattige og uuddannede - dem med de mest beskidte og dårligst betalte jobs, jobs som de sidste tyve år i stor stil var blevet flyttet til Kina eller et andet oversøisk land.  
De havde også haft god gennemslagskraft hos dem der følte, at den verden de kendte og holdt af, var ved at forsvinde.  Dem der mente, at kvinden skulle kende sin plads som underlagt mandens vilje, fri abort skulle være forbudt og journalister skulle ikke bare have lov til at skrive hvad som helst og slet ikke kritik af den siddende regering eller den kristne religion. Dem som troede på, at den øgede indvandring ville forandre Europa i islamisk retning.
De var nu nået så langt, at man kunne tale beundrende om Mussolini og fascismens Italien uden at blive skammet ud. Det var efterhånden accepteret at mene, at Mussolini nok havde gjort mange dårlige ting, men han havde bestemt også gjort meget godt. Det havde været en lang og sej proces de havde været igennem siden slutningen på 2. Verdenskrig, men nu lysnede det for dem. 
De store bølger af indvandrere der med jævne mellemrum skyllede ind over Europa 0g de mange terrorangreb udført af muslimer havde for alvor skubbet mange mennesker i armene på de fascistiske partier.
Hvis de fik fat i den store formue, ville de få mulighed for yderligere at styrke deres indflydelse. De ville kunne købe politikere, aviser og andre medier så de fascistiske ideer ville blive banket ind i befolkningens hoveder igen og igen. Måske de endda inden så længe ville få mulighed for at træde frem på den politiske scene med den rene lære uden at skulle skjule sig bag andre. 
Russo tænkte på et par af de mærkesager, de skulle have gennemført. De ville kræve, at Italien hurtigst muligt fulgte Storbritannien ud af EU og de ville kræve øjeblikkelig stop for indvandring. Alle bådflygtninge skulle sendes tilbage til Afrika og bare sættes af på kysten et sted. 


Endelig slog Russo koldt vand i blodet og satte sig bag skrivebordet igen. Han måtte vente med at drømme til senere. De havde jo ikke fået fat i juvelerne endnu. De vidste jo ikke engang med sikkerhed, at de to danskere havde planer om at hente en skat, eller om de bare var almindelige turister. 
Russo var dog så sikker i sin sag, at han mente, det nu var på tide at indkalde til møde i hele kredsen igen. Han tog derfor fire stykker brevpapir og skrev en kort besked på dem med et mødetidspunkt samme aften. Brevene blev puttet i  konvolutter som blev forseglet med et laksegl. Der blev ikke skrevet hverken navne eller adresser uden på konvolutterne.
Russo trykkede på en knap på væggen og kort tid efter bankede det forsigtigt på døren.
“Kom ind,”sagde Russo, og den smokingklædte mand kom ind og stillede sig afventende foran skrivebordet.
“Her er fire breve, som skal afleveres her i eftermiddag. “sagde Russo, “Du ved jo hvem der skal have brevene, så kom afsted med det samme. Du kan få Antonio til at køre dig, så skal du kun koncentrere sig om at få brevene afleveret.” 
Et par timer senere sad de fem mænd igen i mødelokalet. Russo tog ordet og sagde: “Fint, at I kunne komme allesammen.” indledte Russo, “ Jeg har noget meget vigtigt at fortælle jer, men det har I jo nok allerede har regnet ud, siden jeg har indkaldt  jer med så kort varsel.”
Der lød en spændt mumlen bordet rundt. Alle var tydeligvis spændte på at høre, hvad Russo havde at fortælle, for det måtte være noget meget vigtigt. I alle årene indtil nu, havde gruppen kun været samlet en enkelt gang om året, og de var altid før blevet indkaldt til møde i rigtig god tid.
“Vi er måske nu endelig tæt på at kunne få fat i skatten.” sagde Russo, “Der er et par yngre danskere, der har booket et hotel i Dongo 14 dage her i juli måned. Vi kan selvfølgelig ikke vide med sikkerhed, at de ikke bare er turister, men i mandens lejlighed, har vi fundet et jernkors og et magasin til en Luger P08. Begge dele er jo højst usædvanlige ting at have, og det tyder på, at der et sted i mandens familie har været en der gjorde tjeneste i den tyske hær under anden verdenskrig.”
En af mændene sagde: “Det lyder da virkelig spændende. Har vi sat noget i gang for at blive klogere på, om det nu er de rigtige denne gang.”                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                         “Jeg har netop i dag bedt om at få installeret aflytning af både mandens og kvindens lejligheder.” sagde Russo,  “Der bliver installeret en GPS Tracker i mandens bil og jeg har sørget for, at mandens familieforhold bliver undersøgt tilbage i tiden. Det kan måske give forklaringen på, hvor hagekorset og magasinet kommer fra.”
En stemme sagde:” Hvorfor interesserer vi os for, hvor mandens bil befinder sig.”
“Det gør vi, fordi de kører småture i den et par gange om ugen.” sagde Russo,”Vi vil gerne vide, hvor de kører hen, og om de eventuelt mødes med nogen. Det kan jo også være,  at de har tænkt sig at køre i bilen til Italien, og så er det vigtigt for os at kunne følge dem tæt hele vejen uden at de opdager os.” 
En af mændene sagde: “Hvor mange mænd har vi på opgaven, det er jo vigtigt, at vi har styr på dem hele tiden fra nu af?”
“Lige nu er der to mænd i København,” sagde Russo, “men jeg sender to mere allerede i morgen. Det burde være nok i første omgang. Når vi nærmer os juli, skal jeg bruge en flok unge stærke mænd, som ikke er bange for at gribe til grove metoder. De skal tage til Dongo og være klar når danskerne kommer.”
En stemme sagde: “Jeg tror, at jeg kender næsten alle de yngre mænd som følger os trofast her i Rom. Jeg skal nok finde fire-fem stykker som er egnede til opgaven.”
“Det lyder fint,” sagde Russo, “men husk nu, at de unge mænd får indsigt i vores hemmelighed. Det er ekstremt vigtigt, at de er fuldstændig loyale og brænder for vores sag. Ellers kan de mange værdier, som skatten indeholder nemt virke for fristende for et ungt menneske.”
________________
                                          13.
Norditalien april 1945


Næste morgen blev portene slået op, og bordene blev som om aftenen før sat frem  med vand, brød og ost. Da alle havde spist, blev de igen beordret i marchkolonne, og kort efter gik de afsted ad en vej som fulgte jernbanen.  
Da de havde gået et par kilometer, kom de til et stort område, som var fyldt op med pakhuse, og hvor der langs med jernbanen var en langstrakt rampe. 
Langs med rampen holdt der et lokomotiv med tre kreaturvogne og en passagervogn efter.  De tyske soldater blev delt op i tre grupper og gennet ind i kreaturvognene, hvor dørene med det samme blev lukket og forsvarligt låst. 
I bunden af vognene var der lagt et tykt lag halm og der var sat en spand med vand og en toiletspand ind til fangerne. Kort efter satte lokomotivet i gang, og snart efter kørte de rask afsted.
Jens tænkte, at det jo egentlig var fine forhold, de blev budt, selvom en del af de andre fanger brokkede sig. De var kun omkring tyve mand i hver vogn, og der var mulighed for både at sidde og ligge ned i det bløde halm. 
Jens havde en enkelt gang set en transport med russiske fanger, som også foregik i kreaturvogne af nogenlunde samme størrelse som den han nu kørte i. Her var vognene fyldt med mindst 50 fanger, og der var ikke hverken halm, vand eller toiletspand med på turen. 
Jens havde fra andre SS’ere hørt om jødetransporter, hvor vognene var så fyldte, at der kun var mulighed for at stå op, og hvor mange døde undervejs, ganske enkelt fordi de blev mast ihjel.
Jens gik hen til væggen. hvor der var en sprække, han kunne se ud af. Landskabet flimrede forbi udenfor, og det virkede, som om de kørte næsten stik syd. 
Jens vendte sig mod den store soldat som var endt i den samme vogn og sagde: “Gad vide hvor de sender os hen? Jeg kan se, at det går sydpå.”
“Så er vi nok på vej til Milano. Det er sikkert der, de samler de tyskere, der overgiver sig i denne region.”
“Så får de da brug for en stor lejr. Jeg tror de fleste af os har opgivet kampen.”
“Det er jeg sikker på, men det er sikkert også kun et spørgsmål om få  dage, inden krigen er slut.”
Jens sagde: “Det sidste jeg hørte, var at Berlin var ved at være indesluttet af russiske tropper og selvom byen er stor, er det jo nok begrænset, hvor længe de kan holde stand.”
“Jeg håber bare, at det snart er slut, så vi kan komme hjem igen,”
“Hvor kommer du egentlig fra?  
Soldaten smilede og sagde: “Jeg kommer fra Volkmarsen. Det er en lille by i det nordlige Hessen. Der har jeg boet hele mit liv, indtil jeg blev soldat.”  Soldaten så helt oplivet ud. Det var tydeligt, at han blev glad ved tanken om sin hjemby.
“Har du noget at komme tilbage til i Volkmarsen?”
“Jeg har jo al min familie og alle mine venner i byen. Begge mine forældre og mine to søstre bor også i byen, så jeg har skam rigtig meget at komme tilbage til.”
Jens kunne ikke lade være med at tænke på, hvor forskellig deres situation var. Han havde reelt intet at komme tilbage til i Danmark, mens soldaten sikkert ville blive modtaget med åbne arme af familie og venner, som ville stå på pinde for at hjælpe ham i gang med tilværelsen efter krigen.
Jens spurgte:”Hvordan ser det ud med at få arbejde i byen?”
“Min far ejer byens slagterforretning,” sagde soldaten, “Der er der helt sikkert arbejde til mig. Jeg er jo udlært slagter, og det er meningen, at jeg skal overtage forretningen, når min far engang gerne vil stoppe.”
Jens kunne ikke lade være med at fortælle om sin egen situation, og det dilemma han stod i mellem at blive i Tyskland eller tage hjem til Danmark.
Soldaten lagde en hånd på Jens` skulder og sagde: “Vi bliver sikkert sat i en eller anden form for fangelejr nu, men hvis du, når vi engang bliver sluppet fri, beslutter dig til at blive i Tyskland, kan du opsøge mig i Volkmarsen, så skal vi nok finde et sted du kan bo og noget arbejde til dig. Du virker til at være en reel fyr, så jeg vil gerne hjælpe dig, selvom jeg jo ikke kender dig så godt.”
Jens sagde lidt overrasket over det generøse tilbud: “Jeg kunne godt finde på at tage dig på ordet. Det lyder da ihvertfald mere tillokkende end et fængsel i Danmark, men så skal jeg jo lige vide, hvad du hedder, så jeg har en chance for at finde dig?”
“Jeg hedder Arno Wittel, men du skal bare gå efter slagterforretningen i Volkmarsen, så finder du mig.”
“Tak for dit tilbud, nu må vi se, hvordan det hele udvikler sig. når krigen er forbi. Gad godt at vide, hvornår vi bliver sluppet fri igen.”
“Jeg tror ikke, at vi bliver interneret særlig længe, når krigen først er slut, og det varer sikkert kun et par dage mere, bliver vi helt sikkert sluppet fri, så vi kan komme hjem.” 
“Sådan bliver det nok for soldater fra hæren, men jeg tror ikke det bliver så let for os der har været med i SS. Så vidt jeg har hørt, betragter amerikanerne os som en flok politiske forbrydere. De vil sikkert prøve at finde dem, der har deltaget i de mest bestialske overgreb i krigens løb.”
“Det er sikkert rigtigt, hvad du siger. Jeg har hørt nogle grimme historier fra de koncentrationslejre, hvor jøderne og sigøjnerne blev sendt hen. Hvis de historier er rigtige, er der nogen der kommer til at stå til ansvar, for det de har gjort.”
Jens sagde: “Jeg har også hørt en masse rygter om de lejre, men jeg har heldigvis ikke selv været vagt der. Flere af dem jeg har kæmpet sammen med har skiftevis været ved fronten og fungeret som vagter i koncentrationslejrene. 
En del betragtede det som en loppetjans at være i lejrene, hvor der var fred og ingen fare. Det kan jo så godt være, at de kommer til at fortryde det nu. De har jo alle sammen på en eller anden måde haft en finger med i det der foregik, og der bliver helt sikkert et regnskab, der skal gøres op efter krigen.”


Da de havde kørt en times tid, sagtnede toget farten, og de blev ledt over på et sidespor, hvor de kort efter stoppede ved en rampe, hvor der holdt et par andre tog som også var fyldte med tyske soldater. 
Ved siden af rampen lå et stort gult pakhus, som var ved at blive fyldt op med fanger. Pakhuset var delt op i mere end 20 adskilte afdelinger med hver sin indgang, hvor kolonne efter kolonne marcherede ind af portene, som alle stod vidt åbne. 
Der var ingen plan for, hvor de enkelte fangetransporter skulle indkvarteres, så pakhuset blev ganske enkelt fyldt fra ende til anden.
Indenfor i pakhuset var der en tung lugt af frugt og grøntsager som fortalte, at huset indtil for nylig havde fungeret som opsamlingssted for varer fra den frodige Poslette. Gulvet var af beton, og der var intet blødt materiale til fangerne at sidde eller ligge på. Der var ingen mulighed for opvarmning, men heldigvis var vejret varmt, så kulden var ikke et problem.
Da de havde opholdt sig i pakhuset et par timer blev porten lukket op og en amerikansk officer kom ind i hallen, tog et papir frem og læste med høj og højtidelig stemme en kort tekst op for fangerne. Da han var færdig gik han ud af hallen igen og porten blev lukket.
Der bredte sig en mumlen i hallen da alle forsøgte at finde ud af, hvad det var officeren havde læst op. Det var kun få, der kunne tilstrækkeligt engelsk til at forstå, hvad officeren havde sagt, og de blev revet og flået i fra alle sider for at komme med deres oversættelse.
Jens havde også været rundt i hallen for at finde en engelskkyndig og da han endelig havde stykket noget sammen, han syntes gav mening, opsøgte han Arno for at høre, om han havde samme opfattelse.
Jens sagde: “Så vidt jeg kan forstå, er krigen slut her i Italien og vi bliver sluppet fri så hurtigt de kan finde transportmidler som kan fragte os til Østrig.”
“Det er også, hvad jeg har opfattet. De første bliver vist sendt afsted allerede her i dag, med de toge der holder ved rampen.”
Jens smilede og sagde: “Det er da helt fantastisk, så slap vi alligevel levende gennem krigen.”
“Ja, hvem skulle have troet det, men tror du ikke, du skulle skjule dit jernkors og SS-runerne på kraven, så kan du måske i skyndingen gå for at være en soldat fra hæren.”
Jens nikkede og tog jernkorset af og puttede det i lommen, hvorefter han fjernede SS-runerne. Jens’ uniform var nu så beskidt og laset, at det næsten var umuligt at se, hvilket værn den tilhørte.
I den hal hvor Arno og Jens befandt sig, var der omkring 300 soldater og da de havde ventet et par timer, blev porten igen lukket op og et bord blev sat op for enden af hallen. 
Lidt efter satte to amerikanske officerer sig ved bordet og de blev nu beordret til at identificere sig en for en ved at aflevere deres soldaterbøger. Alle fangerne blev beordret til at vise deres venstre underarm og Jens var godt klar over, at amerikanerne var på udkig efter SS’ere som alle havde deres blodtype tatoveret på undersiden af armen. Det var altså tydeligt, at SS’erne kunne forvente en anden behandling end soldaterne fra den regulære hær.
Alle soldaterne fra hæren blev vist ud af hallen, mens dem der blev identificeret som SS-soldater, blev gennet over i et hjørne af hallen, hvor de blev bevogtet af bevæbnede vagter. 
Jens opgav på forhånd at forsøge at snyde sig igennem, så da det blev hans tur til at identificere sig, afleverede han sin soldaterbog og viste sin venstre underarm frem.
Han blev med det samme vist over i hjørnet til de øvrige SS’ere der var blevet sorteret fra. Her stod de ligesom udstillet og kunne se de øvrige fanger blive vist ud af portene. Da Arno var på vej ud af hallen råbte han til Jens: ”Husk nu vores aftale.”
“Det kan du roligt regne med,” råbte Jens som svar. Det var lidt vemodigt, at se sin eneste ven forsvinde ud gennem porten til det fri, mens han selv blev holdt tilbage af skarpt bevæbnede soldater.
Til sidst var hallen tømt  for fanger bortset fra SS’erne, som stadig stod og trykkede sig i hjørnet.


De amerikanske officerer rejste sig fra bordet og en af dem kom over til SS’erne, hvor han kort fortalte, hvad er nu skulle ske med dem. Som før, var der kun få der kunne forstå, hvad der blev sagt, og de måtte så oversætte så godt de kunne til de øvrige.
Officeren havde endnu engang sagt, at krigen var forbi i Italien, og de soldater der tilhørte hæren ville blive løsladt med det samme og transporteret til Østrig. SS’erne ville blive sat i krigsfangelejr indtil deres forhold var undersøgt nøjere. 
Det skulle undersøges nærmere, hvilke enheder de havde tjent ved, og om de havde deltaget i nogle af de krigsforbrydelser, Waffen SS havde foretaget i løbet af krigen. Senere på dagen ville der komme et tog som skulle transportere dem til Rimini ved Adriaterhavet, hvor man var i gang med at opføre en fangelejr, som kunne rumme omkring 3000 fanger. Indtil toget kom, skulle de blive i hallen, hvor der ville komme forplejning inden så længe.
Jens tænkte på, hvor længe han mon skulle opholde sig i fangelejren. Han havde ikke deltaget i bevogtning i koncentrationslejrene og heller ikke i nogen af de massakrer på civilbefolkningen, som havde fundet sted i Italien. 
Samtidig var han jo ikke officer og dermed heller ikke en af dem, der havde taget beslutningerne, om de hændelser der var sket. Det burde vel sikre ham mod at blive anklaget for krigsforbrydelser håbede han, men det afhang jo af, hvor dybt de gravede i hans fortid. De ting han havde foretaget sig under invasionen af Rusland skulle de helst ikke bore for meget i. 
Jens trøstede sig med, at der jo åbenbart skulle være 3000 fanger i lejren der alle skulle undersøges. Det ville jo være en helt umulig opgave at undersøge alle grundigt. Mon ikke det især var officererne de ville bruge kræfter på?
Snart begyndte snakken at gå mellem fangerne, om hvad de kunne forvente der ville ske med dem. 
Mange mente, at krigen ville fortsætte bare mellem Sovjetunionen og de vestlige allierede sammen med det der var tilbage af den tyske hær. Krigen ville nu blive en kamp mellem kommunismen og de vestlige liberale samfund. 
Det ville blive en kæmpe chance for Waffen SS for igen at give russerne tørt på. De allierede ville jo ikke kunne undvære den store erfaring, de havde i at kæmpe mod russerne og med uendelige mængder af moderne materiel og millioner af friske soldater, ville de nemt kunne nedkæmpe Sovjetunionen. Al snak om krigsforbrydelser ville forstumme, og de ville blive hædret for den heltemodige indsats, de havde gjort i kampen mod kommunismen.
Jens sad og trykkede sig lidt. Han ville ikke afsløre, at han ikke troede på de mange teorier om en lys og lykkelig fremtid. Som det var nu, var han bedst tjent med at forsøge at gå i et med tapetet og undgå at skabe sig fjender. Det var jo ikke til at vide, hvad de ville blive udsat for og han kunne tids nok få brug for støtte fra de andre fanger.
Jens sad og lænede sig op af væggen mellem to andre soldater, der heller ikke havde deltaget i diskussionerne og han fornemmede, at de som han ikke troede på andet, end at de nu skulle en tur i fangelejr og forhåbentlig blive løsladt uden at skulle tilbringe alt for mange år bag lås og slå. 
Jens indledte en forsigtig samtale med de to sidekammerater, hvor de forsøgte at snakke uden om kontroversielle emner som Tysklands overgivelse, krigsforbrydelser, civilbefolkningens lidelser og Hitlers uduelighed som hærfører. De talte istedet om, hvor de kom fra og om de havde familie, hvad de skulle arbejde med, når de blev løsladt og hvor meget de længtes efter et ordentligt måltid mad. 
Pludselig sagde den ene soldat: “Det er sjovt som du ligner ham der står derovre ved vinduet. Man skulle tro I var tvillinger. Er du sikker på at din far ikke har været lidt for meget ude om sig?”
“Nu kommer jeg jo fra Danmark,” sagde Jens smilende, “og jeg tror ikke, han nogensinde har været syd for grænsen. Men jeg kan da godt se, at han da vist ligner mig lidt.”
Soldaten sagde mens han lo stille: “Han ligner dig ikke lidt, han ligner dig rigtig meget. Hvis han ikke er din bror, så er han ihvertfald din dobbeltgænger.”
________________


                14.
København/Fyn/Tyskland  juli 2019


Solen skinnede fra en skyfri himmel, da Malene og Ole kørte ud af København en dag midt i juli. Efter diverse udfletninger var de endelig nået ud på motorvejen med retning mod Odense. Malene sad ved rattet og nød lyden af den kraftige motor som spandt afsted kun lidt hurtigere end de tilladte 130 kilometer i timen.  
De var nu på vej sydpå på en tur, de regnede med ville tage omkring fjorten dage, så Malene havde haft det lidt svært med de snævre muligheder for at have bagage med i bilen. Der var kun et lille bagagerum foran i bilen og resten af bagagen måtte de så have inde på bagsædet. Til sidst var det dog lykkedes især Malene, at begrænse det de behøvede at have med, så de kunne få plads til det hele.
De var begge vældig spændte og opsatte på det eventyr, de nu skulle ud på. Det var lykkedes dem at holde turen hemmelig, for alle dem de kendte, selvom det ind imellem havde været svært ikke at plapre ud med det hele - det var jo så spændende, så det næsten konstant lå på tungen, at fortælle om alt det de skulle opleve på turen. 
Malenes veninder havde selvfølgelig spurgt interesseret ind til, om hun nu var begyndt at komme sammen med Ole igen, men hun havde slået det hen med, at de bare var gamle venner der skulle på ferie sammen. Ole havde selvfølgelig også fået en del kommentarer om turen, men det var lige så meget bilen, der var interessant for hans mandlige venner. 
Der var endda et par stykker, der havde tigget sig til en tur og Ole havde opdaget, at han faktisk var stolt af, at hans far havde investeret i en Porsche. Det satte jo pludselig faren i et noget mere flatterende lys, end hans liv ellers havde indbudt til som den kedelige guldsmed, der bare drev familievirksomheden videre.
Malene og Ole havde begge i den sidste måneds tid holdt øje med, om der var tegn på, at de blev overvåget, men de havde ikke opdaget noget. Ole havde en enkelt gang ment, at der var flyttet om på et par ting i lejligheden en dag, da han kom hjem fra arbejde, men han var ikke sikker og havde ikke hæftet sig videre ved det. Ole var også klar over, at hvis han fortalte Malene om sin mistanke, kunne han risikere, at hun slet ikke ville med på turen.
De havde valgt at køre midt i ugen, så de kunne undgå weekendtrafikken. De håbede, at de derved ville kunne undgå de fleste problemer med trafikpropper på  motorvejene. 
Deres plan lod til at lykkes, ihvertfald i første omgang, for der var kun let trafik hen over Sjælland. De mødte kun få biler med campingvogne eller biler  helt fyldt op med unger og bagage, og da der heller ikke var mange lastbiler gik det let og ubesværet med at komme afsted. 
De konverserede undervejs om alt og ingenting, og pludselig var de ved betalingsanlægget foran storebæltsbroen. Ole havde tilmeldt bilen “Pay by Plate”, så de kørte nærmest lige igennem anlægget og op på brorampen. 
I det flotte vejr, var højbroen fantastisk smuk, som den så der og strakte sig over det solglitrende vand. Vejret var fuldstændig klart, så de kunne se fra nordspidsen af Langeland i syd til Kerteminde og Romsø i nord. 
Ole havde aldrig prøvet at køre over Storebæltsbroen i bil før, så han var fuldstændig bjergtaget over hvor smukt det hele var. Han nød synet af de små fiskerbåde og de store fragtskibe i bæltet, fuglelivet og de græssende får på Sprogø og den flotte udsigt over lavbroen mod Nyborg og Fyn. 
Da de havde kørt et stykke tid på Fyn sagde Malene: “Nå, nu er vi snart i Odense. Glæder du dig til at se dit barndomshjem igen?”
“Nej, det vil jeg nu ikke sige,” sagde Ole, “jeg har faktisk ikke rigtig tænkt på det, i al den tid der er gået siden min far døde, så det er nok ved at være et afsluttet kapitel. Men det er da OK at se det en sidste gang, inden de nye ejere tager over.”
“Hvad med din fars forretning, er den også solgt?”
“Den solgte far for et par år siden, han kunne ikke holde til at passe den længere, efter at han fik gigt.”
“Det kommer jo ikke mig ved, men du må da have arvet en hulens masse penge efter din far? Du har jo både arvet pengene fra salget af forretningen og nu også salget af huset.”
“Ja, det løber da op, men du ved jo godt, at jeg aldrig har gået så meget op i penge. Bare jeg har til min husleje og de daglige fornødenheder, er jeg egentlig godt tilfreds.”
Malene sagde med et smil: “Ja, jeg kender dig jo godt også på det punkt, men jeg må se at få lært dig at sætte pris på lidt luksus. Det har du jo rigelig råd til, også selv om vi ikke får fat i skatten.”
“Ja ja, lad os nu se. Det kan være, du kan lære mig lidt om luksus her på turen,” sagde Ole, “nu er vi jo sammen de næste fjorten dage.”
Kort efter drejede de fra motorvejen og satte kursen ind mod centrum af Odense. Efter kort tids kørsel, begyndte byens villakvarterer at brede sig på begge sider af vejen. Først villaer fra halvtredserne og tresserne, men jo tættere de kom på centrum, jo ældre blev husene. Da de til sidst drejede fra indfaldsvejen og ind på de små villaveje, var husene fra tyverne og trediverne. 
Oles barndomshjem var en statelig villa i to etager - gulmalet og med sort tegltag. Huset havde mange fine detaljer som friser over vinduerne og små karnapper i taget,men det var tydeligt, at det trængte til en kærlig hånd. Vægmalingen skallede af mange steder og vinduerne nærmest råbte på maling. Haven var mere eller mindre groet til, så alt i alt gav huset et lidt trist indtryk af at have set bedre tider. 
Malene og Ole parkerede bilen i den lille carport der lå ved siden af huset og gik op til hoveddøren, hvor Ole fandt en nøgle frem og lukkede dem ind. Hvis huset havde set slidt ud udefra, var det meget værre indenfor. Huset var fuldstændig tømt  for alt indbo og forfaldet trådte nu tydeligt frem. Der var skjolder af fugt i hjørnerne og væggene var tydeligt gule udenom de firkanter, hvor der havde hængt billeder. Efter at tæpperne var fjernet, var det de gamle fernislakerede gulve der nu var fremme i lyset. Gulvene var flere steder var næsten helt sorte af ælde og noget af luven fra tæpperne havde hængt fast i fernissen mange steder.
Malene sagde lidt chokeret: “Ja, her kan man da tydeligt se, hvorfor man altid skal sælge en bolig, mens den endnu er møbleret. Det er sgu ikke ligefrem et kønt syn.”
“Nej, man kan godt se, at min far ikke holdt huset ordentligt vedlige de sidste år. Efter at han fik gigt, havde han vist nok at gøre med bare at få dagligdagen til at køre. Han arbejdede jo i butikken i mange år, selv om han var syg.”
“Det er da egentlig underligt, at han købte en Porsche, når han var så angrebet af gigt. Han har da haft rigtig svært ved at køre den.”
“Jamen det må have været en drøm han har haft. Jeg har kigget på fakturaen, som han fik da han købte bilen, og jeg kan se, at han kun har kørt omkring tusind kilometer om året i de par år, han havde den.”
Malene sagde forbløffet: “Ok, det var ikke meget, det er jo lige til at par ture til stranden om sommeren. Jeg tror motoren trænger til at blive rørt for alvor, så det er jo fint, at vi skal ned ad de tyske motorveje. Der kan den få lov til at strække ud.”
“Ja ja, rolig nu,” sagde Ole lidt skeptisk, “vi skal jo lige vænne os til at køre med de hastigheder. Det har vi jo ikke prøvet før.”
“Nej, det er da rigtigt, men det skal vi nu nok få lært. Men sig mig hvem er det, der har haft mod til at købe huset?”
“Det er et par unge mennesker.” sagde Ole, “De har vist planer om at sætte huset i tiptop stand og så sælge det igen med en pæn fortjeneste om et par år, men lad os nu gå ovenpå, så jeg kan vise dig skunken, hvor det hele begyndte.”
De gik ovenpå og ind i det tidligere gæsteværelse, hvor alle møbler nu var fjernet. Ole gik hen til skunklågen og åbnede den. 
Malene satte sig på hug og så ind i skunken. Hun sagde: “Der er jo helt mørkt, så jeg kan ikke se en skid”
“Så er det jo heldigt, at jeg har taget en lommelygte med,” sagde Ole og rakte hende den lille lygte han havde i bukselommen.
Malene tog lygten og  lyste ind i skunken til begge sider: “Der er vist ikke andet tilbage end støv og skidt nu, men det er da underligt, at I har levet i huset i så mange år uden at opdage, at der var en adgang til skunken i dette værelse.” Malene rejste sig op og rakte Ole lommelygten.
“Det er jo nok fordi der stod en stor og tung bogreol foran.” sagde Ole, “Vi kom næsten aldrig i det her rum, og der var jo ingen grund til at flytte rundt på møblerne, når de aldrig blev brugt.”
“Næh, det kan der da være noget om, men I har da godt nok haft meget plads, når I bare lod sådan et stort rum stå tomt.”
“Jamen vi havde da også masser af plads, huset var jo faktisk alt for stort til os, for det er jo bygget til mange børn og tjenestefolk, og der var jo kun mig der var barn her og tjenestefolk har vi aldrig haft. Vi fik  husbestyrerinde, da min mor døde, men det tror jeg far stoppede med, så snart jeg rejste hjemmefra.”
De gik lidt mere rundt i huset og efterhånden begyndte Malene at kunne se alle de fine detaljer, som huset indeholdt: stuklofter, træpaneler, sildebensparketgulve, inddækkede radiatorer, fyldningsdøre. Hun sagde: “Det kan da blive et fantastisk flot hus, hvis det bliver sat ordentligt i stand, man kan sagtens se, at det er bygget af folk med mange penge.”
“Jeg er sikker på, at de unge mennesker nok skal gøre det ordentligt,” sagde Ole, “det var ihvertfald det, ejendomsmægleren sagde de ville.”
Da de havde været rundt i hele huset, og Ole havde taget afsked med det hele, gik de udenfor, hvor Ole smed husnøglerne i postkassen; nu var det kapitel i hans liv endegyldigt forbi.


Efter besøget i Odense gik turen nu over Fyn gennem Sønderjylland og til Tyskland. De holdt en enkelt pause, da de kom til en rasteplads lige nord for Rendsburg og Kielerkanalen. 
Her fik de fyldt bilen op med benzin og gik ind i cafeteriet for at få noget at spise. Med det samme kunne de se, at stedet virkede trist og nedslidt,så de var lige ved at vende om i døren igen. De var dog  efterhånden godt sultne efter at have været på farten siden tidlig morgen, så de besluttede sig for at give stedet en chance. 
Malene bestilte en wienerschnitzel og Ole ville have en currywurst med pommes frites. De satte sig ved et bord og begyndte at spise, men stirrede på hinanden efter de første par mundfulde. Det var simpelthen det værste mad de nogensinde have fået. Malenes schnitzel var kold og sej som sålelæder og Oles pommes frites var fedtede og bløde.
Malene skar ansigt og sagde: “Jeg tror sgu aldrig jeg har fået dårligere mad end det her.”
“Jeg er helt enig,” sagde Ole, “Vi skulle have tjekket Tripadvisor, inden vi gik herind. Det er virkelig dårligt.”
“Ja ja, vi bliver nok ikke syge af det, og det kan vel holde sulten fra dørene indtil i aften.”
De skyndte sig at sluge den mad, de kunne få ned og efter et hurtigt toiletbesøg, var de igen på farten sydover.
Da de havde kørt lidt sagde Malene: “Hvor har du egentlig gjort af pistolen? Vi var jo enige om at tage den med.” 
“Jeg har bare lagt den ned i min taske. Der er jo ingen kontrol af bagage ved grænseovergangene mere.”
Malene sagde: “Nej, det er da rigtigt, men måske skal vi have fat i den i en fart, og så nytter det jo ikke noget, at den ligger ude i bagagerummet.”
Ole sagde lidt overrasket: “Hvad søren skulle der kunne ske, hvor vi skal have fat i en pistol.”
”Det ved jeg da ikke, men det er jo ikke småpenge, vi er på vej efter, så bare for en sikkerheds skyld, kunne det være rart at have pistolen i nærheden.”
“Kan vi så ikke vente med at tage den ind i bilen til i morgen, når vi kører fra Lübeck?” sagde Ole, “Vi er jo snart fremme.”
“Ok, så gør vi det, så vigtigt er det jo heller ikke.”
“Vi skulle vel også have prøvet at skyde med den,vi ved jo ikke engang, om den virker.”
Malene sagde: “Jeg har haft den skilt ad og smurt og renset det hele, så den skal nok virke.”
“Hvad med patronerne, bliver de ikke for gamle?” sagde Ole, “det er jo mere end halvfjerds år siden, de blev lagt i skunken.” 
“Krudt bliver ikke for gammelt. Når bare det er opbevaret tørt, så skal det nok virke.”
“Det kan være vi kan finde et sted undervejs, hvor vi kan prøve at skyde med den.”
Malene sagde lidt irriteret: “Nu må vi se, vi skal ihvertfald være sikre på, at der ikke er nogen der kan høre os, når vi skyder. Jeg ved ikke, hvad straffen er for at have en skarpladt pistol på sig i Tyskland, men den er sikkert høj.”
Ole kunne ikke lade være med at tænke på det absurde i, at han nu sad i en Porsche på vej til Italien for at hente en stor skat med en pistol i bagagen. Det var bare så langt fra det liv, han havde levet nu i mange år, så det næsten kunne være svært at tro, at det var virkelighed, det han oplevede lige nu.
Kort efter kørte de over Kielerkanalen, hvor et par store skibe skar igennem landskabet under dem. I det klare vejr kunne de til højre skimte Rendsburg, den gamle grænseby mellem Slesvig og Holsten. 
Ole sagde: “Hvis vi skal prøve at køre stærkt i bilen i dag, er det ved at være tid. Vi skal dreje fra om lidt og resten af turen, kører vi på landevej.”
“Nå, men så må vi da hellere se, hvad den kan, den her lille bil,” sagde Malene og trykkede hårdt på speederen.
Porschen sprang frem, og de blev trykket voldsomt tilbage i sæderne. Snart var farten oppe på over 220 kilometer i timen og landskabet for forbi dem i et flimmer. Der var næsten ingen trafik, blot et par lastbilen i inderbanen, så de kunne holde farten helt til de skulle dreje fra mod Neumünster og Lübeck. 
Ole, der aldrig havde kørt ret meget mere end det tilladte i Danmark, fortrød i starten bitterligt at han havde opfordret Malene til at køre hurtigere. Han var næsten sikker på, at hans sidste time var kommet. Efterhånden vænnede han sig dog til farten og kunne slappe mere af og faktisk nyde turen lidt. Det var jo alligevel også lidt spændende, at prøve at køre bil i så voldsom en fart. Det var lige før, at han var ked af det, da han længere fremme kunne skimte skiltene der viste, hvor de skulle dreje fra.


De kørte nu en halv times tid ad  landevejen, hvorefter de begyndte at køre igennem de moderne forstæder til det gamle Lübeck. Kort efter kunne de se den gamle Holsteiner Tor tårne sig op forude og bagved byens mange kirketårne, der stræbte op mod himlen. 
Det var let at se, at byen engang havde haft magt over tingene for alvor, med al den rigdom det havde krævet, at bygge alle de store kirker.
GPS`en førte dem ind i den gamle by langs med voldgraven, og de fandt uden besvær frem til et stort parkeringshus i Schüsselbuden, som kun lå et par hundrede meter fra deres hotel. 
Det havde begge pakket et par små tasker med det mest fornødne til de par overnatninger, de skulle have undervejs til Dongo. Taskerne var placeret på bagsædet, så det var nemt at få fat i dem, og de var hurtigt ude af parkeringshuset og på vej op mod hotellet.
Gaderne var fyldt med butikker som solgte alt fra tøj og sko til marcipan og postkort - typisk for en by, der både rummer en masse fastboende og store mængder af turister. Turisterne gik nærmest skulder ved skulder  i gaderne og beundrede de gamle smukke huse.
Malene sukkede og sagde: “Det er da helt vildt så mange mennesker her er, det er jo lige før det ligner Venedig.”
“Jeg har faktisk læst et sted, at der er mange turister i Lübeck, “sagde Ole, “men jeg var ikke klar over, at det var så slemt.”
“Tror du overhovedet, at vi kan komme til at se noget. Det er jo næsten ikke til at sparke sig frem for mennesker.”
“Lad os nu gå hen på hotellet, hvis vi er heldige, er vores værelse klar, og så kan vi hvile os en times tid. De turister der kun er her en enkelt  dag begynder nok snart at vende snuden hjemad. Når de er væk bliver det nok nemmere det hele.”
Hotellet, som lå på et hjørne lige i centrum overfor Marienkirche, var en pæn og velholdt bygning i tre etager, som tydeligvis var bygget efter krigen - der var ikke gjort forsøg på at få det til at ligne noget gammelt.
På hotellet blev de modtaget af et par smilende midaldrende kvinder, som hurtigt fik overstået indskrivningen. De var heldige, at deres værelse var klar, så den ene af kvinderne tog deres bagage og begyndte at gå op af trapperne mod anden sal.
Ole begyndte at protestere, for det stred mod hele hans opdragelse, at en kvinde skulle bære hans bagage, men Malene puffede til ham og hviskede: ”Lad nu være med at blande dig i deres måde at køre det på. Det er jo nok sådan de gerne vil have det.”
Ole holdt sin mund og de gik efter kvinden op på værelset, som lå for enden af en gang og havde udsigt til et lille helt nybygget kulturcenter, der på på den anden side af gaden.
Ole stod og kiggede ud af vinduet og sagde: “Gad vide, hvad der har været på grunden overfor inden de byggede kulturcentret, de må vel ikke bare vælte de gamle bygninger, dem skal de da sørge for at bevare.”
“Jeg tror, det har været ruintomter efter bombningerne af byen under krigen. Mange af husene her i byen er helt nybyggede eller kraftigt restaurerede. Sådan er det jo i rigtig mange tyske byer.”
“Ja, selvfølgelig, det ved jeg jo godt, men man tænker jo ikke over det når man bare går i gaderne. Derhjemme ser man jo også mange nye huse blandet mellem de gamle.”
“Det er rigtigt,” sagde Malene, “men vi har jo heller ikke altid været så gode til at passe på vores kulturarv.” Hun smilede og sagde: ”Jeg kan jo ikke undgå at bemærke, at du kun har bestilt èt værelse. Vi er da ikke kærester så vidt jeg ved.”
Ole blev helt flov og fremstammede: “Øøh, nææh, det er rigtigt. Det har jeg overhovedet ikke tænkt på. Det er skam ikke, fordi jeg har haft nogen bagtanker med det.”
Malene så lidt skælmsk på ham og sagde: “Neej, lad os nu se, hvad du har haft af tanker.”
Efter at have hvilet sig en times tid, gik de ud fra hotellet for at se på byen. Det var nu så langt henne på eftermiddagen, at det var tyndet meget ud i strømmen af turister i byens gader. 
Ole  spurgte: “Er der noget bestemt, du gerne vil se? Vi har jo kun lige et par timer, inden det hele lukker.”
“Nej, det har jeg ikke tænkt videre over, lad os bare slentre lidt rundt i gaderne og se på byen. Vi kan jo gå ind i et par af kirkerne og måske tage en øl et sted.”
Den næste times tid, gik de  rundt i gaderne for at få et indtryk af byen. Mange af de gamle huse var så nænsomt restaureret, at det var nemt at se, hvilken imponerende by Lübeck havde været i middelalderen. Der var flere store kirker og mange imponerende købmandsgårde i byen. Deres tur rundt i byen endte foran Marienkirche, som de gik ind for at se. 
Tæt på indgangen var der en række plancher, der viste hvordan kirken og den omliggende by havde set ud lige efter krigen, og hvordan genopbygningen langsomt havde slettet alle spor af ødelæggelserne. Kirkerummet var stort og lyst, men manglede næsten enhver form for udsmykning. 
Forrest i kirken under tårnet lå der en smadret bronzeklokke, der tydeligvis faldet ned fra tårnets top og i en niche i kirkens ene side,var der en række plancher, hvor billedfrisen Døden fra Lübeck, som også blev ødelagt under bombardementerne var vist.
Da de kom ud af kirken, gik de hen på torvet foran rådhuset, hvor der var flere udskænkningssteder. De bestilte hver en stor iskold fadøl og satte sig i skyggen under en stor parasol.
Da de havde siddet lidt og nydt det gode vejr og den gode øl sagde Malene: “Hvad er egentlig planen, når vi kommer til  Koblenz i morgen? Vi kan jo ikke bare gå hen på adressen og banke på.”
“Nej, vi skal nok nærme os det lidt forsigtigt, men allerførst må vise at finde ud af, hvor familien bor. Jeg har tjekket med den tyske vejviser, og der bor ingen der hedder Fleischer i gaden længere. Vi må håbe på, at vi kan finde nogen, der kan huske familien og måske ved, hvor de er blevet af.”
Malene så lidt skeptisk ud og sagde: “Det bliver nu nok ikke så let efter så mange år.”
“Nej, det regner jeg heller ikke med, men vi bliver nødt til at prøve. Jens lagde jo stor vægt på, at familien fik halvdelen af værdierne. Hvis vi ikke kan finde familien må vi give pengene til et eller andet godgørende formål i Tyskland.”
De sad nu lidt i tavshed og så på livet der udspillede sig på pladsen, hvorefter de gik over på hotellet for at gøre sig klar til at gå ud at spise. Ole havde bestilt bord på restauranten Schiffergesellschaft, som lå et par hundrede meter fra hotellet. 
Efter en rask spadseretur i det milde aftenvejr, var de fremme ved restauranten, som var var beliggende i en flot bygning som så ud til at være helt uforandret fra den blev bygget i 1500 tallet. 
Da de kom ind i lokalet, var der stuvende fyldt og der var en vældig larm af snak og latter; det var tydeligvis et sted, hvor det gik muntert til. Restauranten så ikke ud til at have forandret sig i alle årene. Loftet var behængt med store lysekroner og modelskibe. Alle siddepladser var læderbetrukne bænke og de fleste gæster var placeret ved langborde med plads til ti personer.
De stod og ventede ved indgangen, som et stort skilt tydeligt anviste og efter et par minutter, kom der en stilig ældre herre og viste dem hen til deres pladser. Da de havde fået udleveret spisekort, gned Ole sig i hændere og sagde: “Det er lige sådan noget mad, jeg godt kan lide - solid tysk bondekost med kål og kartofler.”
“Jaah, men man kan da heldigvis også få noget, der ikke ser helt så tungt ud,” sagde Malene, “jeg tror, jeg tager noget fisk.”
De afgav deres bestillinger, og kort efter sad de begge med svingende fulde tallerkener. 
Malene sagde: “Vi kommer da ikke til at gå sultne herfra med de portioner.”
“Nej, de vil os det godt. Jeg tror nu alligevel, jeg vil have en portion rødgrød til dessert. Det har jeg ikke fået siden jeg var barn.”
Malene sagde: “Hvis de har rødgrød på kortet vil jeg også have det. Jeg kan slet ikke huske, hvornår jeg sidste har fået det. Jeg lader bare være med at spise så meget af tilbehøret, så kan jeg sikkert godt spise dessert.”


Da de havde spist, slentrede de langsomt hjemad mod hotellet, mætte og tilfredse. Uden at de egentlig lagde mærke til, hvem der tog initiativet, gik de det sidste stykke med hinanden i hånden.
Da de kom op på værelset, gjorde de sig klar til natten, og da de var kommet i seng elskede de, som om de aldrig havde været fra hinanden. Det var både dejligt velkendt og samtidig helt nyt. 
Ole priste sig lykkelig, fordi han ikke havde bestilt to værelser til dem. Nu var det så enkelt og ligetil, at genoptage deres samliv; noget de begge havde lyst til og behov for.
Næste morgen stod de tidligt op, og efter et solidt morgenmåltid, gik de ned mod parkeringshuset, hvor de smed taskerne ind i bagagerummet foran. Malene sagde: “Husk nu, at vi aftalte, at pistolen skulle ind i bilen her til morgen.”
“Det har jeg skam husket,” sagde Ole, “jeg ville bare lige være sikker på, at der ikke er nogen der ser mig med en pistol i hånden.”
Ole så sig grundigt omkring, og da han var sikker på, at der ikke var tilskuere, tog han pistolen op fra bunden af sin taske og puttede den ind under passagersædet. 
“Der er ligesom en lille lomme under sædet som jeg har lagt pistolen i,” sagde Ole, “så ligger den ikke og rutscher frem og tilbage under kørslen. Du må bare ikke flytte på sædet, så kan du kommet til at klemme pistolen.”
“Hvorfor lagde du den ikke bare i handskerummet. Der er den da også nemmere at få fat i.”
“Det er fordi, det er det første sted der bliver åbnet, hvis der engang er nogen, der vil undersøge bilen.” 
Malene sagde imponeret: “Godt tænkt, det må jeg sige. Har du også fundet et godt sted til nøglerne.” 
“Det har jeg,” sagde Ole stolt, “de er også gemt under passagersædet. Jeg har klistret dem sammen med tape og  bundet dem op under sædet. De bliver ikke nemme at finde.”
Malene sagde smilende: “Du har da rigtig tænkt dig om, så er du alligevel ikke helt tabt bag af en vogn.”
“Nej, det snurrer da stadig lidt,” sagde Ole og lo, “men lad os nu komme afsted. Vi har jo nok omkring 7 timers kørsel foran os med lidt pauser og så videre.”
“Ja, lad os komme afsted. I dag synes jeg, du skal køre, så kan du også prøve at køre rigtig stærkt.”
“Jeg skal nok køre, men jeg kører ikke ligeså stærkt, som du gjorde i går. Jeg skal have noget mere rutine, inden jeg tør prøve det.”
De satte sig ind i bilen og kort efter var de på vej mod Koblenz.


 












________________




           15.  
Rom juli 2019




Det var hen på eftermiddagen og det lille palads lå stille hen i den bagende sol. Skodderne var slået for vinduerne for at holde varmen ude og alle rum henlå i tusmørke.
Russo sad i sit kontor med en lille lampe tændt hen over skrivebordet. Han var utålmodig efter at høre nyt fra København, så han kunne få vished for, at tingene skred frem som de skulle. Han ville ønske, at han var tyve år yngre, så han selv kunne have taget del i aktionen. Det var frustrerende bare at sidde og vente på at få besked. Han fortrød, at han ikke havde forlangt at få en daglig briefing på et bestemt klokkeslæt. Nu kunne han bare sidde og vente på, at mændene i marken syntes at de havde tid og lyst til at ringe til ham. 
Indtil videre havde aflytningen af  lejlighederne ikke givet noget konkret de kunne bruge til noget. Det virkede til, at de to danskere mest var sammen uden for deres bopæle. Russo håbede derfor, at de af andre veje, var kommet tættere på vished om, at det endelig var de rigtige skattejægere, der var på vej. 
Til sidst ville Russo ikke vente længere og ringede til et nummer i Danmark. Kort efter blev telefonen taget og Russo sagde skarpt uden at præsentere sig: “Hvad har du af nyt til mig?”
Stemmen i den anden ende tøvede lidt, tydeligt overrasket over at blive stillet til regnskab på så skarp en måde. 
Endelig tog han sig sammen og sagde: ”Vi har faktisk en hel del nyt. De to danskere er taget afsted mod Dongo i går i Porschen. Vi har sat en GPS-tracker på den, så vi hele tiden kan følge dem. De bliver fulgt af de to I sendte herop, så der er helt styr på, hvor de kører og hvor de stopper, så vi kan se, om de møder nogen undervejs.”
“Hvad med danskernes familieforhold? Har I fået tjekket, om der er noget, der kan forbinde dem med tysk militærtjeneste under krigen ?”
“Vi har fået fat i en god kontakt på det danske rigsarkiv som undersøger sagerne for os mod betaling. Han har foreløbig undersøgt kvindens familie, og der er intet der peger på forbindelser til tysk militær. Tværtimod var hendes farfar en kendt modstandsmand, som måtte gå under jorden i de sidste måneder af krigen for ikke at blive henrettet.”
“Hvad med mandens familie? Er der noget at hente her?”
”Vi er ikke færdige med at undersøge mandens familie endnu, men der er noget mystisk i hans farmors familie. Åbenbart er der en bror, der er forsvundet i løbet af krigen. Han optræder i vejvisere og skattelister frem til krigen, men derefter er der ikke registreret mere på ham.”
”Interessant,” sagde Russo, “Hvornår forsvinder han fra Danmark?”
“Det kan vist ikke siges helt præcist, men efter 1940 er der ikke registreret noget på ham, så det er vel deromkring han er forsvundet. Desværre kan vi ikke rigtig regne med de danske arkiver, når det gælder danskere i tysk krigstjeneste. Der er blevet stjålet en masse sager, som så er blevet solgt til samlere.”
“Hvad hed broderen, og hvor gammel var han i 1940?”
Stemmen sagde: “Broderen hed Jens Raben, og han var 22 i 1940.”
“Det er jo den perfekte alder for en soldat, vi må prøve at se, om han ikke er registreret i de tyske arkiver.”
“Ok, det sætter jeg i gang med det samme. Jeg kender flere i Tyskland som kan hjælpe os.”
“Lad nu være med at involvere en hel masse mennesker i opgaven, det ender bare med, at de forkerte mennesker begynder at stille de forkerte spørgsmål. Se om ikke du kan nøjes med at kontakte en enkelt i Tyskland.”
“Jeg kender den helt rigtige,så hvis han har tid, behøver jeg ikke at involvere flere. 
“Det er fint, jo færre der er klar over, at vi er aktive igen jo bedre. Hvornår vil du tro, at jeres danske arkivar er færdig med sine undersøgelser?”
Stemmen sagde: “Han skulle være færdig indenfor et par dage, det har han selv sagt er tid nok.”
“Lad ham blive færdig med undersøgelserne, ”sagde Russo, “og sørg så for, at han kommer ud for en fatal ulykke. Han ved allerede for meget om, hvad vi foretager os.”
Stemmen sagde: “Han ved jo ikke, hvem vi er. Jeg har da ikke giver ham mit rigtige navn, og hvem jeg arbejder for. I øvrigt ved jeg jo ikke engang selv, hvorfor de to danskere er så interessante.”
“Gør nu som jeg siger,” sagde Russo med en skarp stemme, “jeg vil ikke have en masse løse ender i den her sag. Hvis I ikke selv kan klare det, sender jeg nogle her fra Italien som kan.”
Stemmen sagde beroligende: “Tag det nu roligt. Vi skal nok ordne det, det har vi jo gjort før. Jeg går i gang med at forberede en ulykke, så vi er klar, når han afleverer de sidste oplysninger.”
“Fint, send mig et avisudklip med ulykken, når det er sket. Ellers venter jeg på at høre fra dig, når du har nyt om den forsvundne bror.”
“Jeg går i gang med det samme, så vi kan få sat skub i tingene. Jeg kontakter Dem så snart jeg ved noget mere.”
“Gør det,” sagde Russo, “og lad mig nu ikke vente for længe. Danskerne er jo på vej allerede.”


Russo skænkede sig en cognac fra en karaffel der stod på en lille vogn ved siden af skrivebordet, tændte sig en cigaret og smilede lidt for sig selv. Han var overbevist om, at de to danskere var på vej for at hente skatten. 
Egentlig var det lige meget, om de fandt frem til en SS-soldat i familien, men det ville da yderligere bestyrke troen på, at danskerne var den nøgle de havde ledt efter i så mange år - nøglen der kunne lede dem frem til juvelerne og dermed åbne Italien og senere resten af Europa for den fascistiske ideologi.
Russo overvejede et øjeblik, om de ikke simpelthen skulle kidnappe danskerne på vejen til Italien. De havde jo helt styr på, hvor de befandt sig, og det ville sikkert ikke være vanskeligt, at få dem til at fortælle alt hvad de vidste. 
Han opgav dog hurtigt tanken igen. Der var for mange ting, der kunne gå galt i en kidnapningsaktion, og de risikerede at komme til at stå helt på bar bund igen.
Russo gik lidt frem og tilbage i kontoret og vejede for og imod. Til sidst besluttede han sig til selv at tage til Dongo. Han kunne ikke holde ud, at være på så stor afstand fra den vigtigste aktion bevægelsen havde været involveret i siden krigen.
Russo trykkede på en knap på væggen og kort efter stod butleren i rummet. 
Russo sagde: “Skaf mig et værelse på Hotel Dongo fra i overmorgen og bestil en flybillet til Milano med afgang først på eftermiddagen. Når det er gjort, må du gerne pakke et par kufferter med det mest nødvendige til en uges ophold. Sørg også for, at et par af vores folk møder mig i lufthavnen, så de kan køre mig til Dongo. De skal bare komme i en helt almindelig bil. Jeg vil ikke vække opsigt når jeg ankommer til hotellet.”
“Hvad gør jeg, hvis alt er optaget?” sagde butleren, “det er jo turistsæson lige nu.”
Russo skrev et navn på en seddel, som han gav til butleren og sagde: “Bed om at komme til at tale med ham her. Så løser det sig.”
Butleren bukkede og forlod rummet.
Da han igen var alene ringede Russo rundt til de relevante personer for at informere om, at han selv ville være til stede i Dongo i den næste uges tid. Han forlangte, at blive holdt nøje orienteret om, hvad der skete, når danskerne ankom og pointerede kraftigt, at der ikke måtte gribes til vold, så længe skatten ikke var fundet endnu. 
Til gengæld skulle de være indstillet på, at skaffe danskerne af vejen når først aktionen var overstået. Russo ville være sikker på, at formuen blev holdt hemmelig, så de kunne bruge pengene til at købe sig mest mulig indflydelse. Han ville ikke til at skulle dele med myndighederne, Mussolinis familie eller hvem der ellers kunne finde på at gøre krav på skatten; de kunne sagtens selv finde på formål at bruge pengene til. 


Det var nu efterhånden ved at være sent på eftermiddagen og varmen var ved at tage af udenfor. Russo åbnede kontorets vinduer og slog skodderne fra, så han kunne nyde det sidste klare solskin. 
Han kunne mærke, hvordan blodet ligesom brusede hurtigere afsted i hans krop på grund af spændingen og forventningen, om det der skulle ske de næste dage. 
Han var glad for, at han havde besluttet at tage til Dongo, så han kom helt tæt på begivenhederne. Der var så meget, der endnu kunne gå galt, hvis ikke der var en fast hånd til at styre begivenhederne. De unge var alle gode soldater, der var ivrige efter at tjene sagen, men de var også ofte nogle brushoveder, som ind imellem havde svært ved at styre sig.


________________


   16.
Norditalien maj 1945




Jens vågnede ved, at portene blev slået op, og der blev råbt en hel masse i en kommanderende tone på amerikansk. Han havde sovet som en sten hele natten på det hårde gulv i hallen. Åbenbart var han mere udmattet af de strabadser han havde været igennem i den sidste tid, end han havde følt. 
Måske var der bare lettelsen over endelig at være i sikkerhed, der fik ham til at slappe så meget af, at han kunne sove uden problemer på det ubekvemme leje. 
Det var et stykke op af formiddagen, for solen skinnede skinnede fra en skyfri himmel, og de kunne mærke varmen slå ind i hallen udefra. 
De blev nu beordret i marchkolonne igen og gik ud af hallen over mod togrampen, hvor der holdt et stort lokomotive  med en række passagervogne efter. 
Kolonnen blev nu i god ro og orden fyldt ind i vognene, hvor der var plads til at alle kunne få en siddeplads. Jens var så heldig, at han fik plads i en 1. klasses kupe med bløde polstrede veloursæder. Det var den første smule luksus han havde oplevet i flere år, så han satte sig til rette ved vinduet og glædede sig til togturen.
Efter at fangerne var placeret i togvognene, satte toget sig i gang, og de kørte nu igennem Milanos industrikvarterer med store grå betonbygninger og senere byens forstæder som nogle steder var fattige og forfaldne og andre steder præget af tydelig velstand med store huse og grønne velplejede plæner. Til sidst kom de ud på Po-sletten, hvor de kørte gennem et fladt og tilsyneladende uendeligt frodigt landbrugsland.
Jens var så heldig, at han var kommet i kupe med de to soldater, han havde talt med aftenen før, så snakken kom hurtigt i gang. Jens fik nu at vide, at Hitler var død for nogle dage siden i Berlin mens han kæmpede heroisk mod russerne. 
Det sidste blev sagt med et glimt i øjet af den ene af de to soldater, så Jens kunne godt regne ud, at det bare var den sædvanlige propaganda, der havde været på spil. 
Jens blev helt varm indvendig ved beskeden om Hitlers død: ”Så fik de endelig ram på det dumme svin”, var den tanke der fløj igennem hans hoved. Egentlig underlig som man kan skifte ståsted og holdninger. Han var jo selv gået fra at føle næsten næsegrus beundring for Hitler til at hade ham af hele sit hjerte. 
Ude på gangen foran kupeerne gik en bevæbnet amerikansk soldat frem og tilbage, mens han holdt øje med, hvad fangerne foretog sig. Han virkede ikke særlig agtpågivende, men der var jo heller ikke den store fare for, at fangerne ville prøve at stikke af. Hvis de på en eller anden måde skulle komme af toget, ville de være i fjendeland og alt for langt væk fra hjemlandet til, at de kunne slå sig igennem i live.
Jens kunne høre, at dørene ind til kupeerne blev åbnet en efter en og da vagten kom til deres kupe, åbnede han døren og sagde nogle ord på amerikansk. Jens forstod en smule af hvad der blev sagt og efterhånden fik de i kupeen stykket sammen, at krigen var helt forbi nu. Alle tyske tropper havde overgivet sig og alle kamphandlinger var standset. 
Det var ikke alle i kupeen, der modtog beskeden med glæde. Det var nemt at se, at det for nogen var en dyb sorg, at Tyskland nu havde tabt en krig for anden gang indenfor få år. 
Det der skulle have været en knusende revanche, og som fra start var gået så strålende, var nu blevet til et forsmædeligt nederlag med hele landet besat af fremmede tropper. Tyskland var nu et land, der var fuldstændig prisgivet fremmede magters vilje.
Jens var klog nok til ikke at vise sin glæde over, at krigen nu endelig var slut. Han sad blot for sig selv og så ud af vinduet, mens de grønne marker fløj forbi. Der var livlig aktivitet på markerne kunne han se. Der blev pløjet og sået og mange afgrøder var allerede i god vækst. 
Jens blev forbløffet over at se både køer, grise og får på markerne. Han mente ellers, at de havde plyndret landet for hvad der var af mad, men det var jo tydeligvis lykkedes for italienerne skjule en masse for dem.


Efter at have kørt et par timer kom de til en større by, hvor toget gjorde holdt ved stationen. De blev nu beordret ud af vognene og i en kolonne beordret hen langs nogle borde, hvor de fik udleveret mad og vand. 
Jens kunne se at byen hed Parma på de skilte det hang på perronen. Han kendte ikke byen, men det så pænt og velholdt ud, alt hvad han kunne se. Det var tydeligvis en by, der var sluppet nemt gennem krigen. Der var ingen ruiner eller huse med skudhuller at se. Et øjeblik kunne Jens næsten bilde sig selv ind, at han bare var turist, men så blev de igen gennet ind i toget, som kort efter forlod perronen.
De kørte nu yderligere et par timer gennem det flade landskab. Der var ingen der vidste, hvor de var på vej hen, men på solen stilling på himlen kunne de se, at de kørte mod sydøst.
Til sidst gjorde toget holdt, og de blev igen beordret ud af toget. På pladsen foran banegården ventede en deling engelske soldater, og de blev nu stillet op i marchkolonne klar til at gå til den lejr, hvor de skulle interneres. 
Jens havde se, at byen hed Rimini. Det sagde ham ikke noget, men nu havde han da et navn på det sted, hvor han skulle opholde sig det næste lange stykke tid. 
Banegården var en elegant kridhvid bygning af beton i to etager, med flere butikker i stueetagen. Lange alleer med store grønne træer førte op til banegårdspladsen, som var fyldt med opmarchbåse til rutebilen. På pladsen var der en høj pæl, hvorpå der var sat pile som pegede i retning af forskellige hoteller. Det var tydeligt, at Rimini ligesom Como, havde været fyldt med turister før krigen.
Marchkolonnen blev nu sat i bevægelse og de gik nordpå i rask tempo. Efter kort tid, førte vejen dem ned til vandet, hvor stranden strakte sig skinnende hvid, så langt øjet rakte.  
Kolonnen fortsatte mod nord i mere end en time, indtil de kom til den lejr, der skulle være deres hjem i det næste lange stykke tid. Lejren var uoverskuelig stor ved første øjekast, der stod telt ved telt så langt man kunne se. 
Det var tydeligt, at hovedlejren var inddelt i mange mindre lejre, som alle bestod af omkring hundrede telte samt et par træbygninger, sikkert beregnet til køkkenfaciliteter og latriner. Lejren var omgivet af høje pigtrådshegn og med korte mellemrum var der placeret vagttårne bemandet med maskingeværer.   
De kunne se, at lejren allerede var myldrende fuld af krigsfanger, hvoraf en del åbenbart var beskæftiget med at bære råvarer frem til køkkenerne, mens andre bare slappede af i det  gode vejr. Fangerne så velnærede ud og tøjet de gik i var for manges vedkommende ikke længere uniformer, men mere som civilt tøj. 
Jens tænkte ved sig selv, at her skulle han nok falde godt til. Der var åbenbart mad nok og han kunne endda se, at mange af fangerne røg cigaretter, noget han ikke havde fået i sin feltration meget længe. Hvis han bare kunne finde et eller andet at beskæftige sig med, skulle tiden nok gå rimelig hurtigt.
De blev nu kommanderet til standsning foran hovedbygningen, i hvis midte hovedporten ind til lejren befandt sig.
Da de havde stået lidt, kom en engelsk officer ud af bygningen sammen med en tysk SS-officer. Den engelske officers hele fremtræden bar tydeligt præg af langvarig deltagelse i hårde kampe. Han virkede træt og slidt, men tog sig sammen og talte et par ord til dem med en klar og tydelig stemme, hvorefter han gav ordet til den tyske officer.
Tyskeren virkede skarp og velplejet. Hans uniform var ren og nypresset og støvlerne skinnede, så det næsten blændede når man så på dem.  Jens kunne på officerens insignier se, at han havde rang af Standartenführer, som var rangen lige under generalmajor.
Jens tænkte ved sig selv, at det da vist mest var stabstjeneste den tyske officer havde givet sig af med, ihvertfald i krigens sidste tid. 
Officeren rankede sig og begyndte at tale: “Mit navn er Otto Eiche og jeg skal byde jer velkommen her til Rimini-lejren, hvor I skal tilbringe det næste stykke tid. Hvor længe I skal være her, er der ingen der ved endnu, men som SSère skal I forvente, at blive undersøgt for deltagelse i det de kalder krigsforbrydelser. 
Der er allerede nogen, der er sendt nordpå til fængsler i sydtyskland fordi man mistænker, at de har deltaget i Malmédy massakren eller nedskydningen af civile under invasionen af Sovjetunionen. Nu er I advaret, så I kan arbejde på jeres forklaringer, til når I bliver afhørt.
Som SSère er vi hadet af både englændere og amerikanere, så I skal ikke forvente nogen sympati, når I bliver taget under behandling. Opdagelsen af de lejre hvor vi gjorde op med jøder, sigøjnere, homoseksuelle og vaneforbrydere, har gjort, at vi nu bliver set på som pariaer. I må under ingen omstændigheder indrømme, hvis I har været stationeret i lejrene - det er den direkte vej til fængslet og virkelig skarpt forhør.
I skal huske på. at I er elitestyrkerne i den tyske hær, så jeg forventer, at I stadig opretholder en disciplineret adfærd og adlyder jeres foresatte. Hvis I nu tror, at I kan te jer som I vil fordi krigen er forbi, tager I meget fejl. De som ikke fortsat opfører sig som soldater, og adlyder den ed de har givet vil blive straffet hårdt og uden skånsel. 
Lejren har plads til 10.000 fanger, hvoraf 3000 ukrainere passer sig selv i en særlig afdeling af lejren. Der er også en afdeling de kvinder der arbejdede som kontorpersonale og jeg siger det kun én gang - enhver kontakt mellem jer og de kvindelige fanger vil blive straffet. 
Om lidt bliver I ført ind til det lejrafsnit, hvor I skal bo.Når I har fundet jer tilrette, skal den af jer der har den højeste rang henvende sig til mig her i hovedbygningen. Jeg forventer at se ham indenfor en time.
Endnu engang velkommen.”
Jens forventede, at officeren ville løfte højre arm og sige “Heil Hitler”, men det gjorde han selvfølgelig ikke. Istedet gjorde han honnør og gik derefter ind i bygningen igen.
Jens havde aldrig hørt om Malmédymassakren, så han hviskede lidt med dem der stod omkring ham og fik efterhånden stykket sammen, at der åbenbart under Ardenneroffensiven havde fundet en massakre sted på 80 amerikanske soldater i Belgien. Massakren havde så fået navn efter den by, hvor det skete. 
Jens priste sig lykkelig for, at han ikke havde været i nærheden af Belgien på noget tidspunkt af krigen. Den massakre kunne han ihvertfald ikke blive anklaget for. Han havde heller ikke gjort lejrtjeneste, så det kunne han heller ikke komme i fedtefadet for. 
Det var straks værre med de ting, der skete  under invasionen af Sovjet. Hvis det kom frem i lyset, kunne han komme i store problemer. Han kunne selvfølgelig altid hævde, at han havde handlet efter ordre, men det frifandt ham jo nok ikke for ansvaret. Jens måtte håbe, at der ikke var nogen af forhørspersonerne, der vidste særlig meget om, hvad der var foregået dengang. 
Da de havde stået lidt blev hovedporten åbnet, og de blev nu ført ind i lejren. Efter at have gået en lille kilometer, kom de til et område i lejren, som var bar mark,og de fik nu besked på, at de selv skulle gå i gang med at bygge lejren. Telte, træ og værktøj kunne de finde i en depotbygning der lå modsat hovedbygningen. De skulle sørge for, at der var telte nok til, at alle kunne sove beskyttet og der skulle være køkkenbygninger og latriner der kunne dække behovet hos de 250 mand de var.
De engelske vagter og den tyske tolk, der havde fulgt dem ind i lejren vendte nu om og gik tilbage mod porten. 
Fangerne stod rådvilde tilbage og så sig omkring. Hvem skulle tage initiativet til, at de kunne komme i gang med opgaverne? De havde jo alle været under  kommando i så mange år, at det for de fleste var helt fremmed at skulle træffe egne beslutninger. 
Endelig var der en midaldrende mand der gik ind i midten af flokken og sagde med høj røst: “Mit navn er  Hermann Peiper, og jeg har rang af Sturmbannführer. Hvis der ikke er nogen, der har højere rang, påtager jeg mig ledelsen af denne enhed.” 
Der var ingen andre, der trådte frem, så Peiper fortsatte: “Jeg vil gerne have alle officerer og befalingsmænd på min højre side og alle menige på min venstre.” 
Fangerne delte sig nu op som Peiper havde befalet, og Jens der havde rang af Scharführer gik til Peipers højre side sammen med omkring 40 andre fanger. Da alle fangerne var fordelt, gav Peiper de menige ordre til at samles inde på midten af området og henvendte sig derefter til officerer og befalingsmænd: “Vi skal have lejren til at fungere hurtigst muligt, så vi må tage fat og få sat mændene i arbejde med det samme. Jeg kan se, at alle teltene er tolvmands telte her i lejren, så alle befalingsmænd går over til de menige og udpeger elleve mand han så efterfølgende får kommandoen over. Send to mand afsted efter et telt, og gå med resten op på depotet efter træ og redskaber til at bygge latrin og køkkenbygning. Jeg vil også have en bygning, hvor vi kan holde skole, men den behøver vi ikke bygge med det samme. Officererne begynder at opmåle pladsen og mærke af, så teltene og bygningerne kommer til at stå snorlige. Jeg går ned til hovedbygningen og finder Eiche.”
Jens gik nu over til de menige og fandt hurtigt den flok, han skulle lede det næste stykke tid.
________________


                                            17.
Tyskland  juli 2019




Den tresporede motorvej strakte sig foran dem ligeså glat som et stuegulv. Ole sad bag rattet og nød turen, som indtil nu havde bragt dem gennem Hamborg og et godt stykke af vejen mod Bremen. 
Han holdt sig på en fart omkring 160 kilometer i timen, og syntes egentlig det var rigelig hurtigt, også selvom Malene et par gange havde drillet ham lidt for ikke at lade bilen strække ordentligt ud, når de nu havde muligheden.
De havde spist frokost på en rasteplads lidt syd for Hamborg og havde her oplevet en helt anden service end dagen før. Her var alt rent og pænt, personalet var smilende og maden var veltillavet og varieret. De blev hurtigt enige om, at hvis alle de tyske motorvejscafeteriaer var sådan, så var det jo nærmest en fornøjelse at komme der.
De kørte nu igennem et område, der så temmelig øde ud. Der var ingen huse at se i miles omkreds, og da de nærmede sig en afkørsel, kunne de inde på venstre hånd se en stor skov.
Malene råbte: “Kør af her og drej til venstre, så vi kommer over til skoven. Så kan vi sikkert finde et sted til at prøve pistolen.”
Ole gjorde som hun sagde, og da de var kommet ud på landevejen, drejede han med det samme brat af ind på en skovvej, der hurtigt førte dem dybt ind   i skoven.
Da de havde kørt fem minutter sagde Malene: “Stop her. Du kan bare parkere i siden af vejen. Det generer ikke nogen. Der var en sti, der gik ind i skoven lidt længere tilbage. Den prøver vi at følge. Jeg skal nok tage pistolen med.”
Ole kørte ind i siden af vejen, og kort efter var de på vej ind i skoven af en smal sti som snoede sig opad ind i tusmørket under træerne. 
Det var varmt og trykkende i skoven, og Ole var glad, da de efter at have gået et kvarters tid kom til en lysning, hvor Malene gjorde tegn til, at de skulle standse og sagde: “Vi har ikke set et eneste hus, hverken fra skovvejen eller her fra stien, så mon ikke det er ret sikkert at prøve at skyde med pistolen her.”
“Hvis der er nogen der hører skuddene, tror de vel bare der er en jagt i gang et sted,” sagde Ole, “så det bliver de vel ikke alarmeret over.” 
Ole så sig omkring i lysningen og fortsatte: “Skal vi ikke se, om vi kan finde et eller andet vi kan skyde efter?”
Midt i lysningen var der en bunke cementsten, som lignede ruinen fra et lille hus, der var faldet sammen for længe siden. Malene gik nu hen til stenbunken og arrangerede det sådan, at et par af stenene stod frit og kunne bruges som mål. 
Malene gik tilbage til Ole, tog pistolen op af lommen og holdt den frem mod ham: “Prøv at se her. På venstre side sidder der en sikring som skal vippes ned, for at pistolen kan skyde.” Malene vippede sikringen op og ned et par gange for at vise Ole, hvordan den virkede. “Ovenpå sidder der en slæde, der kører frem og tilbage og skubber projektiler ind i kammeret. Når jeg om lidt giver dig pistolen, skal du tage ladegreb ved at hive slæden tilbage og slippe den. Så er pistolen klar til at skyde, og så kan du bare trykke på aftrækkeren indtil magasinet er tomt.”
Malene tog nu et magasin og skubbede det op i skæftet. Ole skyndte sig at sige, at han gerne ville have Malene til at skyde først, så han lige kunne se, hvordan det skulle gøres
 Malene tog nu ladegreb og vippede sikringen ned. Hun stillede sig i skydestilling med let spredte ben og begge hænder på pistolen. Da hun trykkede på aftrækkeren lød der et voldsomt brag, og en af stenene havde pludselig fået et hul lige i midten. Hun skød igen, og stenen sprang nu i flere stykker.
Malene rakte pistolen frem mod Ole og sagde: “Så er det din tur. Jeg har fjernet det projektil, der sad i kammeret, så du skal huske at tage ladegreb som jeg sagde.”
Ole tog nu pistolen stillede sig på samme måde som Malene, tog ladegreb, sigtede efter en af stenene og trykkede på aftrækkeren. Ingenting skete. Ole prøvede igen med samme resultat.
Ole kiggede spørgende på Malene, som kiggede drillende på ham: “Du har jo ikke hørt efter, hvad jeg sagde til dig for lidt siden. Hvad har du glemt at gøre?”
Ole tænkte sig lidt om og kom så i tanke om, at han ikke havde vippet sikringen ned. Ole smilede lidt over det billige point, hun der scorede, men stillede sig så op for at prøve igen. Da han denne gang trykkede på aftrækkeren, gik pistolen af med et brag og slog voldsomt tilbage på grund af rekylen. 
Det så ikke ud til, at han havde ramt noget, så han prøvede igen, men heller ikke denne gang, var der noget spor på stenene. Ole prøvede nu for tredie gang og endelig sprang der en flis af en af stenene. 
Malene sagde: “Nu må vi hellere holde, ellers kommer der bare nogen. Nu har du har jo også prøvet, hvor svært det er at ramme noget som helst med en pistol. Hvis afstanden er mere end ti meter, er en pistol ikke særlig effektiv, med mindre du er virkelig øvet.”
Ole skulle lige til at svare, men pludselig hørte de gøen og høje stemmer, som lød til at komme fra den anden side af lysningen. Uden at sige et ord, vendte de begge om og styrtede ned ad stien igen. 
Heldigvis gik stien ned af bakke, så de kunne holde en høj fart uden at blive alt for forpustede. Hele vejen mens de løb, kunne de høre gøen og stemmer ikke særlig langt efter dem, så forfølgerne var åbenbart også slået over i løb.
De nåede frem til bilen og kastede sig ind på sæderne, hvorefter Ole startede og de røg hen af skovvejen med jorden og sten stående i en sky bag ved  dem. Kort efter drejede vejen skarpt til venstre og lige før han drejede rattet kunne Ole i bakspejlet se forfølgerne komme ud fra skovstien.
Ole satte nu farten lidt ned og sagde: “Puha, hold da kæft, det var dælme da tæt på. Hvor kom de lige pludselig fra? Her var da ellers helt øde for mennesker. Jeg kunne se, at de havde jagtgeværer med.”
“Så har det nok været et jagtselskab. De troede nok vi var krybskytter.”
“Ja, selvfølgelig. Det var sikkert derfor de virkede så vrede.”
De forsøgte nu at finde ud af skoven igen, men det var ikke så ligetil, for der var ingen pejlemærker at køre efter. Der var ikke andet end en masse træer og veje der gik i alle mulige retninger. 
De forsøgte at holde en retning, der førte dem mod øst, så de ikke kom tilbage til jagtselskabet og efter en halv times kørsel på kryds og tværs fandt de endelig ud til en lille landsby som hed Bötersheim. Herfra kunne  de ved hjælp af GPSèn finde tilbage til motorvejen mod Koblenz. 
De kørte nu igen afsted sydpå med Ole bag rattet, blot ikke helt så hurtigt som før deres lille eventyr i skoven. Ole var lidt rystet, efter det de havde oplevet og sad og tænkte på, hvad der mon ville være sket med dem, hvis det tyske politi fik fat i dem mens de bar på en skarpladt pistol. Det var ikke rart at tænke på.
Ole sagde: ”Tror du ikke vi skulle tage og skille og af med den pistol? Den var jo lige ved at få os i fedtefadet. Vi kan jo bare smide den i en af de floder vi kører over.”
“Det synes jeg er en rigtig dårlig ide. Nu er vi jo allerede langt væk fra dem, der var efter os, og de aner jo ikke, hvem vi er. Hvis du lige kører ind på den næste rasteplads, lægger jeg pistolen på plads igen under sædet. Vi får forhåbentlig aldrig brug for den, men jeg er glad for at have den med som sikkerhed.”
“Jeg ved da ikke hvor meget sikkerhed den giver. Jeg kunne da ikke ramme en skid,” sagde Ole lidt opgivende.
Malene så overbærende på ham og sagde: “Nej, men vi skød jo også på mere end ti meters afstand. En pistol er et nærkampsvåben, og hvis du skyder efter noget på under fem meters afstand, så kan du garanteret også ramme. Ihvertfald hvis målet er så stort som en menneskekrop.”
“Jeg håber dælme ikke, at jeg nogensinde skal prøve at skyde et menneske. Det tror jeg slet ikke jeg kan. Slet ikke nu, hvor jeg har set hvor meget ravage et pistolskud kan lave.”
Malene lagde beroligende en hånd på Oles arm og sagde: “Tag det nu roligt. Vi kommer garanteret ikke til at bruge pistolen til at skyde andre mennesker med. Hvis den endelig kommer i brug, er det sikkert nok bare at true med den. Kør nu ind på den næste rasteplads, så kan vi drikke en kop kaffe og lige falde lidt til ro igen.”
Efter den lille pause slappede Ole efterhånden af og begyndte at nyde turen. Motorvejen gik nu op og ned ad store langstrakte bakker, og det var let at se, at de nu var ude af det flade nordtyske slettelandskab.
Der var næsten ingen trafik og uden at Ole egentlig lagde mærke hvordan, steg farten stille og roligt, indtil han kørte på den anden side af to hundrede kilometer i timen. Det var først, da Malene bad ham om lige at passe lidt på farten, at han så, hvor hurtigt det gik. 
Det var tydeligt at mærke, at bilen var lavet til at køre stærkt. Det var som om den faldt til ro ved de høje hastigheder og lå klippefast på vejen. Ole holdt den høje hastighed, og det tog derfor ikke længe, inden de kunne se på vejskiltene, at de nærmede sig Koblenz.


 


















                                                
Ole havde booket et værelse på et hotel tæt på den gamle bydel, og da motorvejen førte dem lige ind midt i byen, fandt de frem uden besvær.
Hotellet var et nybygget højhus på 25 etager som lå smukt lige ned til Rhinen, der flød afsted grågrøn og mægtig, mens vandet glitrede i det klare solskin.
Bilen var forsvarligt parkeret i hotellets parkeringskælder, og de stod nu begge og nød udsigten fra værelset på 18. etage.
Malene sagde: “Du har da rigtig revet dig denne gang. Jeg så nede i lobbyen, at det er et firestjernet hotel vi bor på denne gang.”
“Ja, vi skal da have lidt luksus undervejs, synes jeg.” sagde Ole, “Jeg har jo arvet så meget efter min far, så jeg sagtens kan få råd til at forsøde vores tur. Jeg ved jo godt, at vi er på vej efter diamanter, men derfor kan vi da godt nyde turen som en ferie også.”
Malene gik nu rundt og undersøgte det store værelse, de boede på. Der var både en soveafdeling og en afdeling med fjernsyn, stole og bord. Alt var velholdt og skinnende rent. Tæpperne var tykke og bløde og sengen var kæmpe stor og fyldt med puder. På sengen lå der to kridhvide morgenkåber sammen med to par tøfler. Badeværelset var stort og udstyret med en overflod af håndklæder og på bordet stod der tuber med forskellige skønhedsprodukter til fri afbenyttelse. Malene smilede og tænkte, at hun da godt kunne vænne sig til lidt luksus på turen. Hun glædede sig allerede til at prøve indholdet af nogle af tuberne.
Da hun kom ud fra badeværelset igen, havde Ole åbnet en flaske mousserende vin fra minibaren og hældt op i to glas. De skålede nu med hinanden mens de igen nød den formidable udsigt.
Malene sagde: “Jeg synes ikke, vi har set nogle vinmarker på vej herned. Er det ikke et vinområde vi er i?”
“Jo, det er det, men det er vist mere på bredden af Mosel, der dyrkes vin her omkring.”
“Og hvor langt er der så til Mosel herfra?” Malene så spørgende på Ole.
Ole pegede mod nord og sagde: “Det er lige før, vi kan se det her fra vinduet. Omkring en kilometer herfra løber Mosel og Rhinen sammen. Det er det man kalder Deutsches Eck. Der er et stort mindesmærke og en udsigtsplatform. Hvis du har lyst, kan vi gå hen og se det, inden vi skal ud og spise i aften.”
“Det lyder som en god ide, men lad os nu lige slappe lidt af først, inden vi begiver os ud i byen. Jeg synes jeg er lidt træt efter alt det vi har oplevet i dag. Klokken er jo heller ikke så mange endnu.”
Malene lagde sig på sengen og faldt i søvn med det samme. Ole sad lidt og så på hende. Han tænkte, at det nok alligevel også havde været nervepirrende for hende, det de havde oplevet i skoven. Hun var bare bedre til at skjule det. Ole havde egentlig tænkt, at de skulle finde det hus Paul Fleischers havde boet i inden krigen, men det kunne fint vente til næste dag, tænkte han. Ole satte en alarm på telefonen og lagde sig på sengen, hvor han faldt i søvn med det samme.
En times tid senere stod de på udsigtspladsen ved Deutsches Eck og så, hvordan de to store floder løb sammen i en spids vinkel for at fortsætte nordpå mod udløbet i Holland, nu endnu mere vandrig end før. 
Malene sagde: “Det er godt nok en anden størrelse vandløb, end dem vi er vant til hjemmefra.”
“Ja, det er noget helt andet det her. Der sejler jo store pramme og krydstogtskibe på Rhinen. Det ville nok være ret så svært at få plads til på Gudenåen.”
De stod nu lidt og beundrede  udsigten til den store borg, der tronede på den modsatte flodbred, som et tydeligt tegn på, hvor vigtigt det før i tiden var at have magten over vandvejene. 
På pladsen var der et stort og bombastisk monument, som øverst var kronet med en kæmpemæssig rytterstatue flankeret af en engel. 
Ole pegede på statuen, smilede og sagde: “Det er da noget af en krigerisk statue, de har stillet op her. Gad vide hvem det er, han er så vred på?”
“Så vidt jeg kan se, forestiller statuen Kejser Wilhelm den 1.” sagde Malene og gik lidt tættere på monumentet, “Det var ham, der samlede Tyskland til ét stort kejserrige istedet for en masse selvstændige konge- og fyrstendømmer, som det havde været før. Han var konge af Preussen, da de gav os tæv i 1864 sammen med Østrig”
“Nå, men så er han jo ikke en rar fyr. Det ser han nu faktisk heller ikke ud til at være.”
De gik nu langs med Moselfloden, mens de holdt hinanden i hånden og nød det gode vejr, som alle andre kærestepar på ferie. De havde håbet på at finde et sted, hvor de kunne få en drink, inden de fandt en restaurant, men til deres overraskelse, var ikke en eneste bar eller restaurant hele vejen ind til den gamle bydel. 
Flodbredden var tydeligvis ikke beregnet til turister. Det meste af pladsen var optaget af parkeringspladser og langs med kajkanten lå der store pramme tæt efter hinanden.  
Efter at have gået et par hundrede meter kom de ind i den gamle bydel, hvor de havde forventet at se gamle huse og smalle krogede gader. Det de så, var lige ret brede gader og huse opført engang i løbet af de første år efter krigen. Enkelte huse så umiddelbart gamle ud, men ved nærmere eftersyn var det nemt at se, at det bare var kulisser, som havde fået lidt bindingsværk klistret på.
Byen var til gengæld fyldt med restauranter, og da de ikke havde bestilt bord i forvejen, gik de lidt rundt i gaderne for at se, hvad der fristede mest. De kom forbi restauranter der reklamerede med mad fra så forskellige steder som Italien, Cuba, Japan og Argentina, foruden alle de tyske restauranter som lå tæt i gaderne.
Da de havde gået et stykke tid fra restaurant til restaurant uden at kunne beslutte sig sagde Malene: ”I dag har jeg ikke lyst til tysk mad, så skal vi ikke bare finde et pizzaria, det kunne jeg godt have lyst til. Det er nemt og hurtigt.”
“Jeg er faktisk også lidt træt af tysk mad,” sagde Ole, “så lad os bare finde det nærmeste sted i en fart. Jeg er ved at være godt sulten efterhånden.”
På det næste pizzeria de kom forbi, var der ledige borde, og de fik hurtigt serveret maden sammen meden stor karaffel rødvin. De spiste med god appetit og efter en hurtig kop espresso var de ude på gaden igen på vej hjem til hotellet. 
De gik den lige vej hjem og kom forbi slottet i Koblenz, som var et imponerende bygningsværk. Selve slottet var vel omkring 150 meter bredt og i tre etager. Desuden var der to sidebygninger der lå som to store buer på hver side af hovedbygningen. Det hele omsluttede en park, som før i tiden havde været fyrstens private have, men som nu var gennemskåret af flere store veje. 
Da de kom hjem til hotellet, satte de sig i stueafdelingen og  drøftede dagens begivenheder og hvad der skulle ske de næste par dage.
Malene sagde:” Det var da brand uheldigt, at de jægere lige skulle på jagt den dag vi skulle bruge skoven. Det er da egentlig underligt, at de har tid til det på en hverdag.”
“Jah, “sagde Ole og tog en slurk vin,”men det er jo sikkert velhavende personer, som selv bestemmer deres arbejdstid. De kan jo gå på jagt når de vil.”
“Jaja, men der er jo også lige meget nu, vi slap jo fra dem, og vi fik da prøveskudt pistolen. Den virker jo perfekt. Det er næsten ikke til at tro, at den har været gemt væk i så mange år uden overhovedet at tage skade.”
“Nej, det var kram, de lavede i gamle dage. Men den var jo også pakket ordentligt ind og helt gennemvædet i olie.”
Malene rejste sig og gik hen til vinduet, hvor hun så ud på floden, der nu havde fået et let orange skær i skumringens lys. Det var som om, hun blev ramt af alvoren i det forehavende, de havde gang i. Hun fik en følelse af, at de var på vej mod noget virkelig farligt, noget som kunne koste dem livet i værste fald. Det var jo en helt ufattelig værdifuld skat, de var på vej for at finde. Det kunne jo ikke passe, at de bare kunne køre ned til Italien, grave skatten op og køre hjem igen. Som Jens Raben havde skrevet, var der helt sikkert andre der var på udkig efter skatten - folk som sikkert ikke skyede nogen midler for at få fat i rigdommene. 
Det stod hende med et lysende klart, at hun og Ole var de rene amatører i det spil, de var på vej ind i. Der var jo ingen af dem, der havde udøvet vold mod andre mennesker. I den verden de havde bevæget sig i, var det jo samtale og diskussion, der blev brugt, når man skulle blive enige og ikke rå vold. 
Malene skuttede sig lidt for at ryste de dystre af sig og sagde: “Jeg tror vi skal være meget forsigtige, når vi kommer til Italien. Vi må sørge for, at vi ikke tiltrækker os unødig opmærksomhed, ellers tror jeg, at det nemt kan blive farligt for os. Det er jo enormt værdifuldt, det vi skal ned og grave op. Der er sikkert mange, der er villige til at slå ihjel for at få fat i bare en lille del af så stor en skat.”
Ole kunne tydeligt mærke, at Malene var utilpas og nervøs ved situationen og sagde beroligende: “Vi må jo bare holde fast i vores dækhistorie som vandreturister. Det er der jo ingen, der vil finde underligt. Vi bliver jo bare et par turister blandt en masse andre, som også traver op og ned af bjergene.”
Malene vendte sig og så fast på Ole: “Jeg håber det holder. Men du må love mig, at hvis vi får mistanke om, at der er nogen der holder øje med os, så starter vi bilen og kører direkte hjem til Danmark igen.”
“Det lover jeg. Vi skal da ikke udsætte os for fare bare for at finde en skat. Så værdifuldt er der jo intet, der er.”
De brugte nu lidt tid på at drøfte, hvordan de skulle gribe det an, når de kom til Italien. De blev enige om, at de ville begynde at vandre helt andre steder end der, hvor skatten lå begravet. Efterhånden ville de så nærme sig det rigtige sted, men uden at det så ud, som om de ledte efter noget. 
De måtte prøve ligesom tilfældigt, at finde det hus Jens Raben havde omtalt og når de havde fundet skatten, måtte de transportere stenene ned fra bjerget i poser de kunne have i deres rygsække. 
Det ville blive nødvendigt at gå flere gange. Ellers ville  det virke underligt, at deres rygsække var mere fyldte, når de kom hjem fra traveturene, end når de tog afsted om morgenen. De håbede på, at de kunne klare opgaven på to  ture, men tiden måtte vise, om der skulle mere til.


Næste morgen skinnede solen fra en skyfri himmel og efter morgenmaden gik de i godt humør afsted for at  finde Florinspfaffengasse, hvor Paul Fleischer havde boet før krigen. De håbede på en eller anden måde, at finde frem til familien, men gik afsted uden en egentlig plan for, hvordan de skulle gribe det an.
Gaden lå kun en kort spadseretur fra hotellet midt i den gamle bydel, så de kunne sagtens have besøgt gaden aftenen før, men de var blevet  enige om at vente, til de var friske og udhvilede.
Da de kom frem til gaden gik de en hurtig tur igennem den og kunne nu se, at den var cirka to hundrede meter lang og afgrænset af en kirke i hver ende. Det var tydeligt, at alle husene i gaden bortset fra et par stykker  var opført efter krigen, men alt var pænt og velholdt og egentlig ret hyggeligt at gå rundt i. 
Malene og Ole gik langsomt tilbage gennem gaden og prøvede, om de kunne se et navneskilt, hvor der stod Fleischer på. Da de havde gået igennem gaden forgæves på den måde to gange, gav de op og satte sig på en lille fortovsrestaurant ved siden af den ene kirke, hvor de bestilte to iskolde fadøl.
“Det er vist ikke på den her måde vi finder Pauls familie,” sagde Malene, “ vi aner jo heller ikke om de lever mere, og om de overhovedet bor i gaden.”
Ole tog en tår af sin øl og sagde eftertænksomt: ”Nej, du har ret. Det var sgu nok også lidt for naivt af os at tro, vi bare kunne finde dem  på navneskiltet. Det er jo helt almindelige lejligheder der er her i gaden, så det er jo helt usandsynligt, at familien stadig bor her så mange år efter. Det er jo ikke engang sikkert, at de bor i byen mere.”
“Vi kunne jo prøve at spørge os for, hvis vi er heldige, er der vel nogen der kan huske familien.”
“Det er der vel, men jeg har bare ikke set nogen bortset fra turister, der ser ud til at være over halvtreds, og vi kan jo ikke bare give os til at ringe på tilfældige steder i gaden.” 
“Nej, selvfølgelig ikke. Det er jo en helt umulig opgave. Jeg tror, vi skal lade det ligge, til vi er hjemme i Danmark, Så må vi finde en eller anden, der ved hvordan man kan finde gamle personoplysninger i Tyskland.”
Ole så helt lettet ud, og han smilede og sagde: ”Det er det vi gør. Så skal vi ikke spekulere på, hvordan vi finder familien Fleischer foreløbig. Nu kan vi bare koncentrere os om at finde skatten.”
Malene smilede tilbage, drak det sidste af sin øl og sagde: “ Så lad os lege turister resten af dagen i dag, og så kører vi mod Italien i morgen. Jeg kunne godt tænke mig, at vi starter med at se på de to kirker her i hver ende af gaden.”
De rejste sig nu og gik ind i Florinkirche, som lå ud til det torv de havde siddet på. Kirkerummet var imponerende højt med mange vinduer, som gav en masse lys til det helt hvidmalede rum. Der var så godt som ingen udsmykning, bare stolerække efter stolerække op mod alteret, hvor der øverst oppe var to små blålige glasmosaikker. De fulgtes ad rundt i rummet, men da der ikke rigtig var så meget at se på, var de hurtigt ude på pladsen igen.
“Det var da en kedelig omgang,” sagde Malene, “det ser nærmest ud til, at alt inventaret er blevet ødelagt under ḱrigen. Det kunne jo næsten ligeså godt have været en helt ny kirke.”
Ole sagde: “Ja, der var lidt langt mellem snapsene derinde, men jeg så ved indgangen, at det er en evangelisk kirke. Det kan jo godt forklare, at der ikke er så meget udsmykning. Det kan være den næste kirke er katolsk, så er der garanteret meget mere pynt at se på.”
De gik nu hånd i hånd gennem Florinspfaffengasse, og kort efter nåede de frem til Liebfrauenkirche, som lå på en plads for enden af gaden.
Denne kirke var en del større, end den første de havde set og så faktisk ud til at være ret velbevaret. Det var tydeligt, at det var en katolsk kirke, de var på vej ind i, for over indgangsporten hang der en stor figur af Jomfru Maria med jesusbarnet.
Kirkerummet var ganske rigtigt meget farverigt, med en masse røde og gyldne kanter. Op af søjlerne hang en del træfigurer af forskellige helgener, og for enden af alteret hang der et kæmpestort kruzifix med en figur af den korsfæstede Jesus.
Malene og Ole fulgtes nu igen ad rundt i kirken, mens de studerede de forskellige ting kirkerummet indeholdt. Da de var tæt på udgangen igen, fik de øje på en meget gammel kvinde, som var ved at ordne et lille kapel, hvor der åbenbart havde været en andagt tidligere på dagen. 
Mens Ole var ved at studere et stort våbenskjold, der hang på væggen, studerede Malene tankefuldt kvinden. Pludselig tog hun mod til sig og spurgte på sit bedste skoletysk: “Undskyld, må jeg forstyrre Dem et øjeblik?”
Kvinden så på Malene med gamle rindende øjne og sagde: “Naturligvis mit barn, hvad kan jeg hjælpe dig med?”
Malene sagde: “Må jeg høre, hvor længe De har boet her i kvarteret?”
Kvinden trissede hen til den nærmeste kirkebænk, hvor hun satte sig og inviterede Malene til at sætte sig ved siden af hende ved at klappe på bænken. Kvinden smilede og sagde: “Her har jeg boet i 95 år for jeg har aldrig boet andre steder. Selv da det hele blev smadret under krigen, blev jeg boende.”
Malene vinkede til Ole, så han også kunne deltage i samtalen og sagde: “Så kan det være, De kan hjælpe os.” 
Malene pegede på Ole og fortsatte: “I min kærestes familie, er der en, der kæmpede på tysk side under krigen. Desværre døde han kort efter, at krigen stoppede, men han efterlod et brev, hvor han bad om, at nogen fra familien ville tage ned og takke familien til en af hans soldaterkammerater, som havde reddet hans liv ved at ofre sit eget. Det er der så ingen der har fået gjort før nu, og nu er det måske for sent. Vi håber jo så, at De kan huske familien og måske også ved, hvor de bor nu.”
Den gamle kvinde så tankefuldt på dem og sagde så: “Det er da ikke alle familier, jeg har kendskab til, men jeg kender mange her i kvarteret. Selvfølgelig især dem der kommer her i kirken. Hvad hedder familien og hvor boede de før i tiden?”
Malene svarede: “Familien hedder Fleischer og de boede et sted i Florinspfaffengasse. Soldaten som reddede min kærestes familiemedlem hed Paul til fornavn.”
Den gamle kvinde lyste op og sagde: “Familien Fleischer kender jeg skam godt. De er godt nok ikke katolikker, så de kommer ikke her i kirken, men jeg boede tæt på dem i rigtig mange år. Jeg kendte også Paul og det er rigtigt, at han ikke kom tilbage fra krigen som så mange andre prægtige unge mænd” Der løb en tåre ned af kvindens kind. Det var tydeligt at hun lige nu var i mindernes vold.
Malene og Ole lod kvinden dvæle i fortiden og da hun virkede til at være klar igen, spurgte Malene forsigtigt: “Ved De så, hvor vi kan finde familien nu.”
Kvinden kiggede nu næsten skælmsk på dem, og sagde så: “Ja, det gør jeg da. Paul er opvokset i Florinspfaffengasse nummer 12 sammen med sin mor og søster. De var heldige, at huset slap næsten uskadt gennem krigen, så de kunne blive boende i deres lejlighed. Både moren og søsteren er døde nu, men det er stadig familien der bor i lejligheden. Jeg mener, det nu er Pauls søsters datter, der bor i lejligheden. Skal jeg følge jer hen til huset?”
“Nej, ellers tak,” sagde Malene,”vi er på vej til Italien, så vi vil prøve at opsøge Pauls familie, når vi kommer forbi igen på vej hjem. Ved De, om Pauls niece hedder Fleischer til efternavn?”
“Det gør hun ikke. Hun har giftet sig til efternavnet Jantzen, så det er det navn I skal se efter.”
Malene og Ole takkede den gamle kvinde mange gange, og gik opløftede ud af kirken igen. 
Ole lo og sagde: “Hold da kæft Malene. Det var dælme et godt initiativ du tog der. Nu har vi jo helt styr på Pauls familie.”
“Ja, det var heldigt, at den gamle kone lige var en tur henne i kirken, ellers ved jeg ikke, hvordan vi skulle have båret os ad med at finde Pauls familie, men lad os lige gå en tur gennem gaden og se, hvor nummer 12 er.”
Det viste sig, at Pauls barndomshjem lå ganske tæt ved den katolske kirke. Huset var en hvid treetagers beboelsesejendom med seks lejligheder og Jantzen var angivet som navnet på familien øverst oppe til højre.
Malene og Ole var vældigt tilfredse med, at de nu havde løst den første af de opgaver de havde haft foran sig. Heldet havde været med dem og det var som om hele det eventyr, de havde begivet sig ud på pludselig så nemt og overskueligt ud. 
De brugte nu resten af dagen på at være turister, hvor de slentrede rundt og så alle byens seværdigheder, mens de nød det gode vejr. 
Da de om aftenen igen sad og delte en flaske vin, flød snakken muntert mellem dem, og de glædede sig faktisk til at komme til Italien og få taget fat på eftersøgningen af skatten. 
Der var ingen af dem der længere tænkte på, at det måske ikke var så ligetil at hente kilovis af juveler, uden at andre fik nys om, hvad de var i gang med og ville forlange at få deres del af kagen.  
Næste morgen pakkede de bilen og kørte i godt humør sydpå mod Italien og Comosøen.  
________________


                                                    18.
Norditalien juli 2019


Bilen bevægede sig ad motorvejen fra Milano mod Comosøen. Vejen var så lige, at den kunne være slået med en lineal, og næsten hele vejen til Como, var omgivelserne præget af nærheden til den store by. Der lå den ene fabrik efter den anden næsten så langt øjet rakte. Det var bestemt ikke den smukkeste egn i Italien de kørte igennem, men det var tydeligt, at der her blev skabt store værdier.
Russo sad på bagsædet, mens forsæderne var optaget af de to unge mænd, der havde hentet ham i lufthavnen. Bilen var, som han havde ønsket, en helt diskret Fiat Tipo - den mest almindelige bil  i Italien.
Russo så frem til at få sig indkvarteret på hotellet, så han kunne få ro til at blive opdateret på, hvordan det gik med danskernes tur sydpå. Han var spændt på, om de skulle møde nogen undervejs, eller om de bare ville tage turen som alle andre turister. Det sidste han havde hørt var, at de havde opholdt sig en dag i Lübeck, hvor de bare havde opført sig som alle andre. Ham kunne selvfølgelig bare have ringet op fra mobilen, mens de kørte, men han ville ikke involvere flere i, at der var noget under opsejling. De to som kørte ham til Dongo, skulle bare sætte ham af foran hotellet og så køre tilbage til Milano med det samme. De skulle bare udføre deres ordrer og derefter glemme alt om køreturen.
Da de nærmede sig Como, drejede de fra motorvejen og kørte ad kystvejen nordpå mod Dongo. Da de nu kørte på en smal trafikeret landevej, var tempoet meget langsomt, og de måtte ofte holde og vente på, at busser og varevogne fik afleveret deres last. 
Russos temperament var ved at koge over på grund af den langsomme fart, men han tvang sig selv til at forsøge at nyde udsigten mod søen, som de hele tiden havde kig til på højre side. Søen og omgivelserne var betagende smukke i det fine solskinsvejr. Den ene fine lille by efter den anden lå som perler på en snor op langs kysten, og de bakkede lave bjerge var smukt grønne i lyset. 
Russo tænkte på, at det ikke var så underligt, at udenlandske rigmand og amerikanske filmstjerner havde købt villaer ved søen. Han kunne ikke komme i tanke om et sted i verden som var smukkere end her, men når han og hans ligesindede kom til magten, ville udlændingene blive tvunget til at aflevere skøderne på de ejendomme, de havde købt. Det skulle være slut med, at andre end italienere kunne eje huse i Italien. Hvis udlændingene ville bo smukt, kunne de passende finde et sted i deres eget land. 
I det hele taget skulle der sættes en stopper for alle de fremmede, der befolkede strandende og de store byer i Italien. Alle der ikke var født i landet eller udførte et vitalt stykke arbejde skulle smides ud med det samme, og så var det ligegyldigt, om de havde fået opholdstilladelse eller ej. De ville sætte hårdt ind med eftersøgning og indfangning af indvandrerne, og de som ikke rejste ud frivilligt ville blive sat i fangelejre med pigtråd og bevæbnede vagter. 


Da de kom til hotellet i Dongo, åbnede Russo selv sin dør og hentede sin kuffert i bagagerummet. Det skulle ikke se ud, som om han blev vartet op af de unge mænd. Folk kunne tænke hvad de ville, men Russo ville ikke fremstå som en betydningsfuld mand, men bare som en ældre turist, der ville nyde en lille uges ferie i de smukke omgivelser.
Hotellet var en bygning i fire etager, hvid med blåmalede skodder, og det lå centralt i byen,  lige ud til vejen som gik langs søen. Den underste etage var restaurant og for at komme til receptionen, måtte Russo trække kufferten imellem bordene. 
Der var allerede livlig aktivitet i restauranten, hvor bordene var optaget af turister, som spiste deres aftensmåltid, selvom klokken kun lige var efter seks. For Russo og alle andre italienere, var det næsten utænkeligt, at gå på restaurant før efter otte om aftenen.  
I receptionen, fik Russo udleveret sin nøgle, reserverede et bord i restauranten til klokken ni og tog så elevatoren op på værelset, som lå på øverste etage med udsigt til søen. Sikkert det bedste værelse på hele hotellet var han overbevist om. 
Han var nu ved at sprænges af nysgerrighed efter at høre nyt om danskerne, men han tog sig tid til at pakke kufferten ud og lægge alt sirligt på plads i skabe og skuffer. Selv om han var på en vigtig mission, var der ingen grund til at sjuske med tingene. Selvdisciplin var en meget vigtig egenskab at have efter Russo mening.
Da alt var på plads, gik han ud på altanen og tændte en cigaret, som han røg, mens han nød den smukke udsigt over søen.
Endelig var det tid til at høre nyt, så han gik ind i værelset og satte sig i en lænestol inden han tastede et nummer på mobilen. En stemme svarede med det samme: “Hallo Russo, jeg har ventet Deres opkald. Jeg har en masse nyheder at fortælle.”
Russo svarede: “Jeg har rejst hele dagen, så jeg har ikke kunnet ringe før nu. Lad mig høre nyhederne”
“Det viser sig, at den forsvundne bror melder sig til SS i 1940 og gør hele krigen med på tysk side. Han har kæmpet på østfronten i en lang periode, men endte krigen i Norditalien, hvor han blev interneret i en krigsfangelejr i Rimini. Sidst på året 1946, blev han sendt nordpå mod Danmark, men forsvandt undervejs. Siden er der ikke dukket nye spor op efter ham og han er hverken at finde i danske eller tyske arkiver.”
“Det lyder, som om det er den rigtige vi her har fat i, men gad vide, hvad der er blevet af ham, og hvordan han har givet hemmeligheden om skatten videre til familien.”
“Ja, det er mystisk, men han må jo nødvendigvis have været i live for at kunne give oplysningerne videre.”
Russo tænkte sig om et stykke tid og sagde så: “Det er et mysterium vi nok aldrig får svar på, men hovedsagen er jo også, at vi har styr på de to danskeres færd. Hvad kan du fortælle om det?”
Stemmen sagde ivrigt: “Jeg har fået en første rapport, fra dem der følger efter dem og de har en del at fortælle.Den første del af turen var ikke så interessant. Der var de vist bare turister. De kørte fra København over Odense til Lübeck, hvor de havde en enkelt overnatning. I Odense tilbragte de omkring en time i mandens barndomshjem inden de fortsatte mod Tyskland.” 
“Hva`så næste dag?”
“Ja, det er straks mere interessant. De kørte fra Lübeck mod Koblenz, men undervejs gjorde de et ophold inde i en skov. Bilen holdt stille i omkring en halv times tid.”
“Mødte de nogen inde i skoven?” Næsten råbte Russo utålmodigt.
“Det fandt vi ikke ud af. Skovvejene var så smalle, så vi turde ikke følge efter dem. Vi ville alt for nemt kunne blive opdaget.”
Russo kæmpede for at beherske sig og snerrede: “Hele formålet med at følge efter dem var jo netop at opdage, om de kontaktede nogen undervejs. Når de så helt umotiveret kører fra motorvejen, så kører vi ikke efter. Nu ved vi jo ikke, om de mødtes med nogen eller hvem, eller om de bare fik lyst til at kneppe i naturen.”
“Det de det er jeg ked af,” sagde stemmen underdanigt. “Jeg skal nok sige til forfølgerne, at de skal passe bedre på, så det ikke sker igen.”
Russo gik lidt frem og tilbage i værelset, mens han stirrede olmt på telefonen. Havde han dog bare selv været ung, og kunne have været en af forfølgerne, så var det aldrig sket. De unge nu om dage var nogle slapsvanse, som ikke forstod betydningen af at følge en ordre.
Til sidst tændte han sig en cigaret og gik ud på altanen, hvor han efter at have sundet sig lidt sagde: “OK, nok om det, hvad har du mere til mig?”
Stemmen sagde: “Den første dag i Koblenz var de bare turister, der gik lidt tilfældigt rundt og så på byen. Næste dag er mere interessant. Der var det som om de ledte efter noget. Det var især de to kirker, der er i byen og vejen der forbinder dem, de var interesserede i.”
“Hvad hedder den vej, de undersøgte?”
“Den hedder Florinspfaffengasse.”


Russo undertrykte et gisp og skyndte sig at afslutte samtalen. Han havde hele tiden haft en god fornemmelse med de to danskere, men det her var jo det endelige bevis på, at de var på vej ned efter skatten. Hvorfor skulle de ellers interessere sig for en tilfældig gade i Koblenz, hvis det ikke var for at tjekke op på Paul Fischers familie.
Begejstringen brusede gennem ham, og han var tæt på at råbe sin glæde ud. Nu var de endelig ved målstregen efter at have ventet tålmodigt i mere end 70 år. 
Russo havde arvet opgaven fra sin far, som havde været et fremtrædende medlem af den fascistiske bevægelse, både før, under og efter krigen. Troen på, at de en dag ville kunne indkassere en kæmpe formue, havde været med til at hjælpe dem igennem de svære tider, de havde haft i de første år efter krigen. 
Russo havde lovet sin far, da denne lå på sit yderste, at han ville finde skatten og genrejse fascistpartiet til tidligere tiders storhed. Han havde ofte været i tvivl om, om han kunne holde løftet, men nu så det hele pludselig lyst og nemt ud. De skulle jo bare vente til danskerne havde gravet skatten op, og det ville sikkert ske en af de nærmeste dage. Det ville blive ligesom at stjæle slik fra børn, når de tog skatten fra danskerne, som ikke havde nogen kamperfaring overhovedet, modsat de to partisoldater Russo havde klar til at hjælpe sig. 
Russo havde bestemt, at de kun skulle have to unge mænd på opgaven. På den måde var der større chance for, at danskerne ikke opdagede, at de var under observation hele tiden. Det gjaldt om ikke at tiltrække sig opmærksomhed og så slå til i det rette øjeblik, når danskerne var alene og overfaldet ikke ville blive opdaget af forbipasserende. Selvfølgelig var der altid en risiko ved at gennemføre en voldelig aktion, men Russo var sikker på, at de nemt kunne klare opgaven. 


Mens Russo stadig stod på altanen ringede hans mobil og en stemme sagde: “Vi er lige ved at køre ind i Dongo nu, så danskerne er fremme om et par minutter. Hvis De har værelse ud til kystvejen, kan De se en Porsche på danske nummerplader køre ind til hotellet om et øjeblik.”
Russo svarede: “Er der noget at berette om turen fra Koblenz i dag?”
“Nej, de har bare kørt hele tiden bortset fra et par pauser undervejs. De har helt sikkert ikke haft kontakt med andre.”
“Fint arbejde. I kan bare fortsætte videre. Vi skal nok tage over herfra. Vi ses i Rom.”
Russo lagde på og tændte sig endnu en cigaret, mens han holdt øje med vejen. Kort efter kom der ganske rigtigt en Porsche, som holdt ind på parkeringspladsen ved hotellet.
Russo så nu de to danskere, han havde ventet så længe på, stige ud af bilen og gå hen mod hotellet med hver sin rejsetaske.
De to unge fascister Russo havde beordret til Dongo, var på plads og klar til at tage fat på opgaven med at overvåge og sidenhen angribe danskerne. Den ene havde fået ansættelse som tjener på hotellet, mens den anden arbejdede som gadefejer, hvor han hele dagen gik op og ned langs kystvejen udenfor hotellet.
Russo vurderede danskerne til at være et sted sidst i trediverne. Meget nordiske at se til med lys hud og lyst hår. Bestemt et nydeligt par, som også så ud til at være i rimelig god form. Når det kom til en konfrontation, ville de dog på ingen måde kunne stille noget op overfor trænede voldsmænd som de to, han havde til at hjælpe sig. 


Klokken var nu ved at nærme sig ni, så Russo klædte om inden middagen. Han tog et par lyse velpressede bukser på, en skinnende hvid skjorte, blanke sorte sko og som prikken over i’et et kulørt tørklæde om halsen. For Russo var det helt utænkeligt ikke at klæde om inden middagen. At spise god mad og drikke god vin, var for ham både en kulinarisk og en æstetisk oplevelse. Derfor skulle man også gøre sig umage med selv at fremtræde så pænt og elegant som muligt.
Da han kom ned i restauranten, blev han anvist et bord med udsigt over søen. Turistmenuen som var på tilbud til 20¢ for Spaghetti Napoletana, Cotoletta Milanese og is  sprang han over. Hans erfaring var, at turistmenuer ofte var sjusket tilberedt af tarvelige råvarer. Det var jo ofte mad restauranterne solgte til kunder, der kun kom den ene gang, fordi de kun var på feriestedet i ganske kort tid og næste uge kom der nye gæster, der kunne fristes med den lave pris.
Istedet bestilte han Risotto med oksemarv og ærter, Bistecca alla Fiorentina og et udvalg af oste til sidst. Hertil bestilte han en god flaske rødvin og  glædede sig nu til et godt måltid, hvor han kunne nyde udsigten og glæde sig over, hvordan fremtiden nu indeholdt masser af gode løfter.
Kort efter at Russo havde afgivet sin bestilling, så han de to danskere komme ind i restauranten. De fik anvist et bord ganske tæt på Russos, og da der var ganske få gæster i restauranten nu, var det naturligt, at de hilste på hinanden med et smil og et nik.
Russo tænkte ved sig selv, at det måske ikke var en dårlig ide, hvis danskerne fik tillid til ham og betragtede ham som en venlig ældre gentleman. Han havde mange gange i tidens løb brugt sin charme til at indynde sig når det var belejligt, og det kunne han vel gøre igen. 






________________


 19.
Norditalien 1947


Jens havde nu levet i fangelejren i et par år og var efterhånden ved at være dødtræt af den kedsommelige dagligdag, fangerne havde i lejren. De led absolut ingen nød - maden var rigelig og teltene var tykke nok til at holde kulden ude også om vinteren. Alle telte var desuden udstyret med en lille kulfyret ovn som også hjalp med til, at fangerne kunne holde varmen . 
Fangerne havde fået udleveret nyt tøj, som ikke lignede en fangedragt, men mere ganske almindeligt civilt arbejdstøj med bukser, skjorte og jakke. For mange af fangerne var var det en befrielse at slippe af med uniformen, som de nu havde båret næsten hver dag de sidste år.  
Mange af fangerne smed resolut deres gamle uniform ud, men Jens havde valgt at beholde den, også selv om den var slidt næsten fuldstændig op. Der var for mange minder knyttet til den, til at han bare kunne smide den ud.
Han havde rullet den omhyggeligt sammen og gemt den under sengen sammen med jernkorset. Diamanterne og nøglerne havde han diskret syet ind i foret på den nye jakke, som han altid havde med sig.
Faktisk var der mange der mente, at det var bedre at være i fangelejr end hjemme, hvor der var en voldsom mangel på helt basale fornødenheder. Samtidig var boligmanglen i Tyskland helt fortvivlende, efter at de fleste store byer nærmest var jævnet med jorden.  
I det første stykke tid i lejren var der masser af aktiviteter, fangerne kunne få tiden til at gå med. Lejren skulle bygges op helt fra grunden: teltene skulle sættes op og sikres mod vind og vejr, der skulle bygges et køkken, der skulle graves huller til latrintønderne og bygges vægge og tag omkring dem, der skulle bygges en skolestue og de gennemgående veje i lejren skulle belægges med grus i et tykt lag for at kunne modstå vinterens ofte voldsomme regnskyl. 
De første måneder i lejren var derfor fløjet afsted, og for mange var det nærmest som en tur tilbage til rekruttiden med aktiviteter fra tidlig morgen til sen aften. Der blev opretholdt en streng disciplin og hitlerhilsnen var stadig obligatorisk, sålænge der ikke var en fangevogter i nærheden.


Problemet for Jens og de fleste andre fanger var nu, at der ikke var noget meningsfyldt at tage sig til længere. De havde stadig eksercits et par gange om ugen, men det var svært for soldaterne at se meningen med anstrengelserne. De skulle jo aldrig mere i krig. Ideen om at Tyskland sammen med de allierede skulle gå mod Sovjetunionen for at besejre kommunismen, blev der ikke længere talt om. Det have været en drøm for mange, men alle kunne nu se, at tiden forlængst var forpasset.
Jens gik i skole et par formiddage om ugen, hvor han lærte matematik og tysk grammatik og retstavning. Så blev han da holdt lidt i gang, og det kunne jo aldrig skade at blive klogere. 
I de første måneder efter lejrens etablering havde de også haft kurser i den nazistiske ideologi, men efterhånden var der kun ganske få der mødte op, og da deres underviser blev sendt nordpå til retsforfølgelse, blev undervisningen stoppet.
Der var nu mindre end halvdelen af det oprindelige antal soldater tilbage i lejren. Hver dag blev en flok kaldt op til hovedbygningen, hvor de blev underkastet forhør som havde til formål, at afsløre dem som havde deltaget i krigsforbrydelser. Efter forhørerne blev langt de fleste hjemsendt og resten  sendt videre til retsforfølgelse.


Af den oprindelige deling Jens havde haft kommandoen over, var der nu kun et par stykker tilbage, og selv om han havde fået tilført et par menige, hvis befalingsmænd var sendt videre fra lejren, var der ikke meget arbejde i at lede den lille flok. Det handlede efterhånden mest om at holde modet oppe hos soldaterne. Mange frygtede den afhøring de skulle igennem, samtidig med at de hørte om de fortvivlede forhold, deres familier levede under hjemme. 
Der var enkelte af soldaterne, der legede med tanken om at flygte fra lejren, men de blev hurtigt belært om, at de befandt sig i fjendeland meget langt fra hjemstavnen. Partisanerne var stadig yderst aktive i jagten på fascister og de ville helt sikkert gøre kort proces, hvis de faldt over en enlig ss-soldat.   
Jens havde ikke haft problemer med at opretholde disciplinen hos sin deling. De var alle indstillet på, at få opholdet i lejren til at gå så gnidningsfrit som muligt. I flere tilfælde havde det hos andre delinger været nødvendigt, at gribe til afstraffelse, fordi nogle ikke længere ville indordne sig under kommando fra andre. 
Afstraffelserne havde i et par tilfælde kostet soldaterne livet  og de hårde afstraffelsesmetoder, havde selvfølgelig også medvirket til at forbedre opførslen hos de resterende fanger. 
De havde skaffet sig af med ligene ved at smide dem i latrintønderne. På grund af stanken stod fangevogterne langt væk med ryggen til, når tønderne blev tømt fra en mole ud i Adriaterhavet, så de opdagede ikke ligene, der blev ført med strømmen op langs kysten. 


Bortset fra den ugentlige exercits, var der ikke megen fysisk udfoldelse i fangernes dagligdag, og Jens havde derfor gjort sig det til en vane, at løbe en tur langs hegnet hver dag. Hvis han tog turen rundt tre gange, var det nok til at holde ham i rimelig god form. 
I begyndelsen havde han løbet alene, men efterhånden var der flere og flere  fanger, der sluttede sig til ham , så de til sidst var omkring 25 der tog turen. En af de soldater som løb sammen med Jens, var hans dobbeltgænger som han havde fået øje på i Milano, inden de blev sendt til Rimini. 
Jens havde fundet ud af, at han hed Udo Dressler og kom fra Kiel. Udo var også blevet gjort opmærksom på den slående lighed, der var imellem dem, og de havde joket lidt med, hvis far det var, der havde været lidt for meget ude om sig. 
Da de var jævnaldrende og havde oplevet meget af det samme i krigens løb, blev de efterhånden fine venner og tilbragte meget tid sammen med bare at sludre om løst og fast.
Udo var enebarn og kom fra en velhavende købmandsfamilie, som havde haft sit virke i Kiel gennem generationer. Op til krigsudbruddet havde forretningen især handlet om import af varer fra oversøiske områder. Det var varer som for eksempel kaffe, kakao og krydderier firmaet havde opkøbt og distribueret til hele Tyskland og de skandinaviske lande. Udo havde et godt kendskab til Danmark, da han flere gange havde været med sin far på forretningsrejse i landet.
Udos far var veteran fra første verdenskrig og glødende nazist og han havde været medlem af partiet næsten fra starten. Det var derfor slet ikke til diskussion, at han skulle melde sig til tjeneste i SS og ikke i hæren, da krigen brød ud. 
Udo var faktisk ikke særlig interesseret i politik, og det han havde oplevet under krigen havde givet ham afsmag for nazismen. En holdning han kun delte med Jens og ingen andre. Det var alt for farligt at ytre negative tanker om nazismen i lejren, hvor mange stadig var overbeviste nazister og var villige til at slå ihjel for deres overbevisning. 
Udos forældre var blevet dræbt under et bombeangreb i krigens sidste dage, og han var nu uden nære pårørende. Jens` situation var meget ligesom Udos;   han havde godt nok familie, men de ville ikke have med ham at gøre efter at han havde meldt sig til tysk krigstjeneste.
De talte meget om, hvad der mon ville ske med dem efter krigen. Udo var overbevist om, at han ville blive løsladt efter afhøringerne. Han havde ikke været i tjeneste i nogen af koncentrationslejrene og havde heller ikke deltaget i nedskydning af krigsfanger på vestfronten. Det han havde foretaget sig under invasionen af Polen og efterfølgende Sovjetunionen, kom helt sikkert ikke for en dag, så længe der ikke deltog russere i forhørene. 
Udo ville tage tilbage til Kiel når han blev løsladt og se, om der var noget af købmandsforretningen tilbage, som han kunne bygge videre på. Hvis ikke, ville han emigrere til USA, for at opbygge sig en helt ny tilværelse i mulighedernes land, som han sagde. 
Jens var også helt sikker på,  at han ville slippe igennem forhørene uden at skulle stå til regnskab i en retssal, men han ville jo ikke slippe for straf, når han engang kom tilbage til Danmark.


Engang da de sad og talte om fremtiden sagde Udo: ”Du kunne jo også bare tage med mig til USA. Det er så stort et land, så der er der garanteret ingen der finder dig der. Jeg tror iøvrigt også, at amerikanerne ligeglade med, hvad du har lavet under krigen, bare du ikke er kommunist. Det er vist det, de er mest bange for.”
Jens svarede: “Så tror jeg hellere, jeg vil gemme mig i Tyskland, indtil der er faldet ro på. Med alt det kaos der hersker i landet, må det vel være muligt, at leve helt anonymt i mange år.” 
“Det tror jeg sagtens du kan, men det sikreste vil jo nok være, hvis du kunne påtage dig en andens identitet. Du taler jo tysk som en indfødt. Du vil nemt kunne gå for at være tysker. Du kunne vel bare tage identiteten, fra en du ved er faldet i kamp.”
“Det har jeg også selv tænkt på, men jeg ved ikke lige, hvordan det skulle kunne arrangeres. Hvis jeg tager en andens identitet, skal jeg jo være sikker på, at han ikke har familie, der vil begynde at efterlyse ham. Det er vel også bedst hvis vi har nogenlunde af samme alder og højde og drøjde.”
Udo lo og sagde: “Det skal jo faktisk være en som mig, og så ligner du mig endda så meget, så du vil kunne narre folk, hvis du skulle møde nogen, som har kendt mig fra før i tiden.”
Jens smilede: “Jamen det var da ellers en rigtig god ide, du kom med der. Du må vist hellere passe på, at jeg ikke finder på narrestreger.” Jens fortsatte: ”Nej, det letteste er sikkert bare at slå sig ned et sted, finde på et navn og en eller anden historie og så sige, at alle mine papirer er blevet væk. Det kan sikkert holde i mange år, inden der kommer styr på tingene igen.”


Et par dage senere, blev Jens kaldt til forhør i hovedbygningen. Der var fem forhørslokaler på rad ned af en gang, og fangerne blev fordelt med fire udenfor hvert lokale. Forhørerne tog omkring en time for hver, så Jens kunne regne ud, at de ikke gik alt for grundigt til værks med at bore i fortiden. 
Da Jens trådte ind i forhørslokalet, sad der tre personer ved bordet og ventede på ham: en engelsk oberst, en civil jurist, en tolk og en sekretær. 
Eftet at Jens havde sat sig ned og præsentationen var overstået tog obersten ordet: “Nå, der har vi så den danske frivillige. Jeg var ellers lige ved at tro, at vi skulle beholde dig for evigt. Det er først nu, mere end to år efter at krigen sluttede, at de danske myndigheder beder om at få hjemsendt de danske krigsfanger. De har sandelig ikke travlt med at få jer hjem igen må man sige. Der er noget der tyder på, at de hellere ser jeres hæl end jeres tå.”
Jens sagde ingenting, men svadaen var vel egentlig heller ikke møntet på ham, men mere på de danske myndigheders langsommelighed.
Forhøret gik nu i gang, og Jens blev udspurgt om alt, hvad han havde været med til i krigens løb. Jens undgik behændigt, at fortælle om andet end egentlige krigshandlinger, og da han blev spurgt ind til massakrerne på jøder og civile i Polen og Sovjetunionen, nægtede han ethvert kendskab til dem. Han måtte indrømme, at have hørt om de forfærdelige ting, der var foregået, men fastholdt, at hans deling ikke hverken havde overværet eller deltaget i noget af det. Jens var helt klar over, at hans historie var fuldstændig usandsynlig; alle ss-enheder havde deltaget i forbrydelserne, så alle var skyldige i forfærdelige forbrydelser. Jens`og de andre fangers held var, at forhørslederne tydeligvis ikke vidste ret meget om tyskernes fremfærd i øst.
Forhøret borede også en del i, hvorfor han egentlig havde meldt sig til at kæmpe for nazismen, når han nu kom fra Danmark og ikke Tyskland. De ville tydeligvis gerne have afklaret, om han stadig var overbevist nazist. Jens slog det hen som ungdommelig letsind og idealisme som han havde fortrudt mange gange siden og sagde, at han nu nærmest var antinazist, og blot længtes efter at komme hjem til Danmark for at leve et helt almindeligt liv med sin familie.
 Forhørslederne så ud til at godtage Jens` historie og efter en lille time, blev forhøret stoppet, og han blev bedt om at vente udenfor døren. Efter yderligere ti minutter kom tolken ud og gav ham et papir som angav, at han skulle løslades og sendes med den næste fangetransport nordpå til München og derfra videre til Danmark. 
Transporten ville afgå med tog fra Rimini næste dag og fangerne skulle marchere fra lejren tidligt om morgenen. Jens fik udleveret en vadsæk og fik besked på, at gå ned til sit telt og hente de ejendele, han ville have med og derefter gå tilbage til hovedbygningen, hvor han skulle sove den sidste nat i en stor sovesal.


Da Jens var på vej ned til teltet, blev han indhentet af hurtige skridt. Da han vendte sig om så han, at det var Udo, der travede afsted bag ham.
Udo sagde, da de nu gik ved siden af hinanden: “Nå, du er også klar til at komme hjem nu.”
“Ja, det er jeg. Var du også til forhør i dag?”
“Ja, så jeg er på vej ned til mit telt for at pakke. Det er du vel også?”
Jens svarede: “Ja, jeg skal have pakket mine ting og så skal jeg have udpeget én til at tage kommandoen for gruppen efter mig. Der er jo nødt til at være en der bestemmer farten.”
“Det tager vel ikke så lang tid. Lad os mødes om en halv times tid oppe ved hovedbygningen.”  
“Det er en aftale. Vi ses om lidt.”


Da Jens kom ned til teltet, var alle mand heldigvis til stede, så han fik hurtigt hurtigt fortalt, hvad der nu skulle ske og udpeget den der skulle tage over efter ham som leder for gruppen. 
Jens kunne fornemme, at stemningen var trykket i gruppen. De var tydeligvis kede af at miste ham som deres chef, og den de kunne komme til for at drøfte de problemer, de stødte ind i til daglig i lejren. 
Mange havde også brugt ham som en fortrolig de kunne fortælle om deres frygt for, hvordan det gik med deres familie, og den usikkerhed de følte ved snart at skulle være civilister efter så mange år i uniform.
For ikke at trække pinen ud, skyndte Jens sig at få pakket sine ting, hvilket var hurtigt gjort, da han ikke rigtig ejede noget. Han havde med tiden tiltusket sig lidt ekstra tøj, som kom ned i vadsækken sammen med uniformen og et tæppe. Da han var færdig, gav han alle hånden til farvel og ønskede dem alt godt fremover, hvorefter han forlod teltet og gik rask til uden at se sig tilbage.
Jens gik nu op til hovedbygningen, hvor Udo allerede ventede med en vadsæk ligeså slunken som Jens`.
Det var stadigvæk lyst og vejret var fint, så de satte sig på en bænk der stod op af muren. Jens sad og funderede over sin situation og hvad der skulle ske det næste stykke tid. 
Det var selvfølgelig dejligt, at han nu endelig kom væk fra lejren, men det tvang ham også til at tage en beslutning om, hvad han ville gøre med sit liv fremover.  Nu var han nødt til at handle, hvis han ikke ville sendes hele vejen tilbage til Danmark for at blive smidt i fængsel. 
Jens sad længe og grublede og til sidst sagde Udo: “Du virker langt væk. Er du i gang med at planlægge, hvad du vil gøre nu?”
“Ja, jeg er jo nødt til at tage en beslutning. I morgen er vi jo på vej nordpå.”
“Du har vel kun to alternativer. Du kan enten følge med hele vejen til Danmark, eller du kan prøve at flygte undervejs.”
“Det ved jeg jo godt, men jeg tror, at jeg vil prøve at flygte et sted undervejs og så se, om jeg ikke kan bygge en tilværelse op et sted. Så må jeg opfinde en ny identitet der forhåbentlig kan holde.”
Udo tændte en cigaret og sagde så: “Det skal nok kunne lade sig gøre, der er garanteret mange soldater, der har mistet deres papirer og ikke rigtig har noget at komme hjem til. Det tror jeg ikke, der er nogen der vil studse over. Det svære bliver jo nok at finde et sted at bo og noget arbejde, så du kan overleve. Der er jo mangel på boliger og arbejde overalt i Tyskland.”
Jens tænkte på den store soldat, han havde mødt, da han lod sig tage til fange af amerikanerne. Arno Wittel havde jo opfordret ham til at opsøge sig i Volkmarsen, når han blev sluppet fri. Det var måske den allerbedste løsning? Så kunne han få et sted at bo og finde sig et arbejde, mens han levede i skjul for myndighederne. 
Det hastede jo ikke med at få gravet skatten op. Den lå  sikkert og godt, og han kunne sagtens vente både fem og ti år, inden han hentede den. Der ville jo helt sikkert også gå en del år inden turisterne for alvor kom tilbage til Comosøen. De næste mange år ville en enlig tysker vække stor opsigt, hvis han begyndte at rende rundt i bjergene omkring Dongo.


Næste morgen marcherede de tilbage til Rimini ad den samme vej, de havde brugt, da de kom et par år før. Stemningen var nu en ganske anden og langt mere munter, end første gang de gik turen.
Da de kom frem til jernbanestationen, holdt der et ganske ordinært passagertog og ventede på dem med dampen oppe. De skulle tydeligvis ikke vente længe inden turen gik nordpå.
Da de gjorde holdt foran stationen, trådte en engelsk officer frem og råbte dem alle op en for en, hvorefter de blev fordelt i vognene. Jens og Udo fik plads sammen i den sidste vogn, hvor der bagpå var en lille platform, man kunne gå ud på for at trække lidt frisk luft eller bare nyde vejret.
Kort efter at Jens og Udo havde sat sig, gik toget i gang, og de var hurtigt oppe i fart på vej nordpå. 


Der var en løssluppen stemning i kupeen. Fangere glædede sig næsten som børn til at komme hjem til deres kære. Mange af fangerne var ikke engang fyldt tyve år endnu, så for dem var det helt enkelt en længsel efter at se deres mor igen.  
Udo og Jens blev også grebet af den gode stemning og deltog i løjerne med sange og vittigheder. Jens blev efterhånden helt varm om hjertet og glemte for en stund alle de bekymringer, han hele tiden gjorde sig om fremtiden. Han fik efterhånden en tro på, at det nok skulle gå det hele. Han ville flygte fra toget et sted undervejs og finde frem til Volkmarsen, hvor han ville finde på en tilfældig identitet. 
Det skulle nok kunne gå i nogle år og hvis han først blev afsløret om mange år, var der vel ingen i Danmark, der ville bede om at få ham udleveret. Flugten fra toget ville ikke volde de store problemer, for der var kun ganske få vagter med - de var jo faktisk ikke fanger mere, men bare civile på vej hjem, så der var jo ingen grund til at holde skarpt øje med dem længere.
Togturen gik kun langsomt nordpå, fordi de som særtog ofte var nødt til at holde tilbage for de ordinære tog. Efter tre timers kørsel nåede de frem til Bologna, hvor de fik turens første forplejning, som blev uddelt på perronen. De havde nu en times pause, hvor de kunne gå frit rundt på banegården og den nærmeste del af byen.
Udo og Jens stod på banegårdspladsen og røg en cigaret, men de nød at solen stadig var så varm, at de kunne stå med jakkerne over armen uden at fryse. Det var tydeligt, at meget af det normale liv var vendt tilbage til byen. Der var en livlig trafik af gående, cykler og varebiler i gaderne, og de kunne se flere cafeer og restauranter, der var åbne og livligt besøgt.
Udo smilede og sagde: “Hvor er det dejligt at se en helt almindelig dagligdag igen.”
“Ja,” sagde Jens, “det har jeg også længtes efter længe.”
“Man får jo helt lyst til at gå sig en tur i byen. Tænk at kunne sidde på en cafe med en øl eller et glas vin og bare nyde livet.”
“Ja, det var sgu ikke så dårligt, men det kommer vel også snart til os.”
“Det er jeg da helt sikker på. Tyskland skal nok rejse sig igen og få bygget alt det op der er smadret.”
“Men det får du jo ikke at se, hvis du tager til USA.”
Udo smed cigaretskoddet fra sig og sagde: “Nej, lad os nu se, hvad jeg gør. Jeg kender jo stadig mange af min fars forretningsforbindelser fra før krigen, så det kan da godt være, jeg prøver at bygge forretningen op igen, men det vil jo kræve en del kapital og det kan jeg ikke lige se, hvordan jeg skal skaffe.”
Jens tænkte sig lidt om. Her var måske en mulighed for, at få nogle af diamanterne i spil, så han kunne skaffe sig en god levevej. Jens sagde: “Jeg kan måske hjælpe dig med kapital, hvis du vil starte forretningen op igen. Vi kunne jo gå i kompagniskab, hvis du har lyst?”
Udo så helt forbløffet ud: “Hvor har du penge fra, det har du da aldrig snakket om før?”
“Hvor jeg har pengene fra kan vel være ligemeget. Det vigtigste er vel, at jeg kan hjælpe dig i gang.”
“Ja, det er da rigtig nok, men du har bare aldrig før śnakket om, at du havde penge, så jeg blev da lidt overrasket.”
“Jaja, men hvad siger du til det? Du skal jo ikke beslutte noget lige nu, men du kan jo tænke over det. Du skal jo også først beslutte, om du vil blive i Tyskland eller emigrere til USA.”
“Det er da rigtigt, men hvis jeg kan få fat i kapital til at starte virksomheden op igen, så er det da bestemt attraktivt. Jeg har bare ikke kunnet se, hvor jeg skulle skaffe penge fra.” 
De blev nu kaldt ind i toget igen, hvor de fortsatte snakken om, hvordan de skulle gribe sagen an. Heldigvis kunne de tale sammen ude på platformen bag togvognen, så ingen nysgerrige kunne overhøre, hvad de talte om. 
Efter lang tids parlamenteren blev de enige om, at det bedste ville være, at Jens flygtede fra toget, når de kom til Tyskland. Han skulle så søge mod Volkmarsen og prøve at bygge en tilværelse op på en ny identitet. 
Udo ville tage hjem til Kiel og undersøge, om der var noget af farens forretning, der kunne bygges videre på, eller om det hele var ødelagt. De blev hurtigt enige om, at en fælles forretning først skulle startes op efter et par år, da de luksusvarer, firmaet havde handlet med før krigen, helt sikkert ikke var særlig efterspurgt i et fattigt og ødelagt land. Når økonomien efter et par år forhåbentlig var blevet bedre, ville Udo tage kontakt til Jens, hvis han mente forretningen kunne bygges op igen.
Udo sagde: “Nu bliver du jo nødt til at vælge en identitet, ellers kan jeg jo ikke finde dig i Volkmarsen.”
Jens tænkte sig lidt om og sagde så: “Så tror jeg jeg vil hedde Dieter Schmidt. Det er der garanteret tusindvis, der hedder i Tyskland.”
“Navnet er fint  nok, men du skal jo også kunne sige lidt om, hvor du kommer fra, hvad din far laver, om du har søskende og så videre. Har du tænkt over det?”
“Nej, ikke endnu, men det kan jeg jo sagtens nå, inden vi er i Tyskland.”
“Vi kan jo hjælpes ad, med at finde på en god historie. Så går tiden også lidt hurtigere.”
Udo forsøgte ikke at udfritte Jens om, hvor han havde fået fat i penge, men Jens var godt klar over, at han var nysgerrig. Jens kom jo ikke fra en velhavende familie, så Udo måtte tro, at han havde stjålet nogle værdier et eller andet sted undervejs i krigen. Jens besluttede, at han nok var nødt til at finde på en løgnehistorie, der kunne stille Udos nysgerrighed, uden at komme til at røbe noget om skatten.  


 
 
________________


                                               20.
Tyskland/Italien 2019


Efter at have overstået morgentrafikken på vej ud af Koblenz, fangede de hurtigt motorvejen og nu gik det i rask tempo sydpå. Selv om der var meget trafik på vejen, var de heldige at undgå kødannelser. De eneste forsinkelser de oplevede, var et par vejarbejder ved Heidelberg og ved Karlsruhe.
Midt på eftermiddagen var de allerede ved at være igennem Schweiz, og da de kørte igennem Lugano, kunne de begynde at skimte vand i det fjerne.
Malene som kørte bilen sagde: “Nu er vi allerede ved Luganosøen, så er der kun en times tid tilbage inden vi er i Dongo.”
“Ja,” sagde Ole,” det er gået fint i dag. Vi får da et par timer her i eftermiddag, hvor vi lige kan orientere os i byen. Så er vi klar i morgen til at begynde eftersøgningen.”
“Lad os nu ikke lægge alt for hårdt ud. Vi kunne jo starte med at køre lidt rundt i omegnen og gå lidt småture op i bjergene.”
“Ok, vi kunne jo også være så heldige, at vi finder skatten uden at skulle klatre alt for meget.”
“Ja, lad os nu se. Vi tager det stille og roligt til at begynde med, så virker vi heller ikke mistænkelige.
“Det gør vi. Og der er jo heller ikke noget i vejen med bare at være turister et par dage.” Ole smilede og fortsatte: “Jeg trænger faktisk også til bare at daske lidt rundt uden at skulle en hel masse.”
“Mon ikke også der er et par gode restauranter i byen. Jeg synes jeg trænger til at få noget rigtig godt italiensk mad og en masse god vin.”
“Jeg googlede faktisk restauranter i Dongo, inden vi tog afsted, og der er flere restauranter, der ser rigtig gode ud. Hotellets restaurant får også fine anmeldelser.”
Malene sagde drømmende: “Så synes jeg vi skal spise på hotellet i aften. Det bliver skønt at sidde og nyde udsigten over søen mens vi spiser god mad og drikker god vin.”
“Det er en god ide. Jeg glæder mig allerede.”
De kørte nu langs Luganosøen ad en smal vej, som lå helt ude på kanten af  søbredden. Ind imellem kørte de gennem tunneller og ind imellem var vejen overdækket med runde tage, der buede opad, men hele vejen var der en betagende udsigt over søen, som lå omkranset af lave træbevoksede bjerge. 
Ole sagde henført: “Hold kæft hvor er her smukt. Det er jo ligesom at køre rundt i et postkort:”
“Så vent til vi kommer til Comosøen. Jeg har hørt, at det skulle være den smukkeste af alle de norditalienske søer.”
“Arr det vil jeg se, før jeg tror det, men vi er der vel også lige om lidt,  så jeg kan få syn for sagen.”
Kort efter kørte de over grænsen til Italien og efter yderligere en halv times kørsel nåede de bredden af Comosøen i byen Menaggio. De sidste par kilometer ned mod byen kørte de gennem det ene hårnålesving efter det andet og de fik begge propper i ørene på grund af den store højdeforskel de oplevede på vejen ned.
Da de var kørt gennem Menaggio, blev de ledt af en ganske smal landevej, der førte nordpå mod Dongo. Der var bebyggelse hele vejen langs med vejen, og de kom forbi mange små hoteller, restauranter og barer. Mange steder langs vandet var der anlagt lystbådehavne,som alle var fylde godt op med både sejlbåde og motorbåde. Langs med søen var der kun ganske lidt privat beboelse,og det var tydeligt, at livet her var baseret på fritidsliv og turisme. Trafikken blev flere steder ledt igennem lange tunneller for at undgå trafikkaos i de mange små byer langs bredden.
Ole sagde, mens han rettede sig op i sædet: “Nu er vi endelig der, hvor Jens` historie foregår. Det er jo denne vej Mussolinis kortege kørte mod Dongo. Det må da næsten have været det samme syn de har set dengang, som det vi ser nu.”
“Ja, mange af husene ser ud til at være fra længe før anden verdenskrig og bjergene har jo ikke forandret sig, så det ligner sikker meget, det de har set dengang. De tunneller vi har kørt igennem var der jo ikke dengang, så de har måttet køre igennem alle småbyerne.”
Ole sagde eftertænksomt: “Det har vel heller ikke været et problem dengang, for der var jo sikkert ikke andre biler på vejene der i krigens sidste tid.”
“Nej, de har sikkert kunnet holde en god fart.” sagde Malene og fortsatte: “Gad vide hvordan Jens og Paul bar sig ad med at stjæle skatten fra Mussolini. Der må da have været en eskorte af soldater med på turen, og skrinet er jo åbenbart tungt, så de kunne jo ikke bare tage det under armen og løbe med det.”
“Det har jeg også tænkt en del over, og jeg tror kun det kunne lade sig gøre, hvis de stjal den bil som skatten var i. Det er den eneste måde, de kunne komme hurtigt nok væk.”
“Ja ja, det får vi jo nok aldrig opklaret, men det vigtigste er jo også, at der er en skat at komme efter stadigvæk.”
“Både det og om vi er istand til at finde den. Det bliver jo også spændende. Der er jo sikkert meget, der er forandret, siden Jens begravede kisten.”


De kørte nu videre mod Dongo i tavshed, mens de nød det smukke landskab der udfoldede sig omkring dem. Endelig da de var kørt gennem en lang mørk tunnel, kom de ud i det skarpe sollys og kunne se byen foran sig. De fik næsten med det samme øje på hotellet, som var nemt at se med sine hvide mure og mørkeblå skodder. 
Kort efter var de fremme ved hotellet og fandt en parkeringsplads ganske tæt ved indgangen. Malene slukkede motoren, slappede af i sædet og sukkede: ”Så kom vi så langt. Her ser da fint ud. Nu må vi håbe, det er et godt værelse, vi har fået.”
“Jeg har bestilt en suite med udsigt over søen, så mon ikke det er i orden. Det så ihvertfald fint ud på billederne på hjemmesiden.”   
Da de kom ind i receptionen, blev de modtaget af en smilende midaldrende kvinde og efter at have udfyldt den sædvanlige formular med navn og hjemadresse fik de udleveret nøglen til værelset. 
Da de gik over mod elevatoren, følte Malene ligesom en kildren i ryggen, og da hun vendte sig om, så hun at receptionisten stirrede efter dem med et sørgmodigt udtryk i øjnene. Malene vendte sig hurtigt om, men hun havde nu en ubehagelig følelse af fare i kroppen. 
Elevatoren var ledig, så de var hurtigt oppe på deres værelse. Da de kom ind på værelset så de, at virkeligheden fuldt ud levede op til billederne fra hjemmesiden. Værelset var stort og udstyret med en kæmpemæssig dobbeltseng, sofa og to lænestole og altandøren stod på klem, så de kunne se ud på den lille altan med bord og to stole. 
Ole gik ud på altanen og kiggede ud over søen. “Kom Malene,” sagde han, “du skal se udsigten. Det er rigtig flot.”
Ole satte sig på den ene af stolene på altanen, og Malene kom ud og tog den anden. De sad lidt og så ud over søen inden Malene sagde: ”Lagde du mærke til det udtryk receptionisten havde i ansigtet, da vi gik over mod elevatoren?”
“Nej, hvad var der med det?”
“Jeg synes, hun så sådan rigtig trist ud, da vi først havde vendt ryggen til.”
“Hun var da så smilende, da hun ekspederede os.”
Malene rejste sig og gik hen og tog fat i gelænderet: “Jamen det er jo netop det, der er så underligt. Da jeg vendte mig om, stod hun og så efter os med et mærkeligt sørgmodigt udtryk i ansigtet .”
“Det lyder da sært. Er du sikker på, det ikke er noget, du bilder dig ind?”
“Det er jeg helt sikker på, men det behøver selvfølgelig ikke at have noget med os at gøre. Der kan jo være så mange grunde til, at hun er i dårligt humør.”
“Ja, hun har nok bare haft en dårlig dag. Lad os nu ikke tænke mere på det. Skal jeg ikke gå ned og bestille bord i restauranten til i aften?”
“God ide. Jeg gider ikke rende for meget rundt i dag.”
I det samme bankede det på døren, og da Ole lukkede op, kom der en tjener ind på værelset med en flaske iskold Spumante og to champagneglas. Tjeneren som var ung og så sportstrænet ud talte udmærket engelsk, og de kunne forstå, at flasken var en velkomstgave fra hotellet. Tjeneren stillede nu glassene på det lille bord, åbnede flasken og hældte op til dem. Han ønskede dem endnu engang velkommen til hotellet, og inden han forlod værelset, fik Ole bestilt et bord i restauranten til klokken ni samme aften.
Ole tog et glas og sagde: “Så må vi jo hellere skåle, når nu der er hældt op.”
“Ja, lad os det,” svarede Malene og tog glasset, “og så kan vi jo gå en lille tur i byen bagefter. Den er ikke så stor, så den er nok hurtigt overset.”
De tog nu flasken og glassene med ud på altanen, hvor de satte sig og nød udsigten og det fine solskinsvejr.
“Det her er da lige til at holde til,” sagde Ole og strakte sig, “sådan skulle man have det altid. Bare sidde i solen og nyde livet med et godt glas vin og en smuk kvinde.”
Malene så smilende på Ole og sagde: “Nu skal du ikke komme for godt i gang, men jeg er da glad for, at du synes jeg er smuk. Det er jo altid rart at høre.”
“Så må jeg huske at sige det lidt oftere.”
“Det synes jeg bestemt du skal, men for at være lidt praktisk, så tror jeg, at vi skal skifte til noget lettere sommertøj. Her er jo en del varmere, end der var i Tyskland.”
“Så lad os gøre det og så se at komme ud i byen bagefter. Vi kan jo drikke det sidste i flasken, når vi kommer tilbage til hotellet.”
Kort tid efter stod de på gaden foran hotellet klar til at udforske den lille by. Først gik de over gaden og ned til søbredden, hvor der var sat en række bænke op i en lille park med træer og små palmer. 
Bænkene var alle besat af turister, der slappede af i solen; mange i færd med at spise is som kunne købes i en lille butik overfor parken.
Ole sagde: “Jeg googlede byen derhjemme, og så vidt jeg kunne se, sker der ikke rigtig noget, hvis vi følger landevejen til højre eller venstre. Det er bare en vej med beboelsesejendomme. Det eneste sted, hvor der er lidt liv er lige her omkring. hvor hotellet ligger. Hvis vi skal finde noget mere interessant med restauranter og barer, hvor der kunne være lidt liv om aftenen, så tror jeg, vi skal gå op i byen.”
“Så gør vi det.” sagde Malene mens hun så på turisterne, “ men allerførst kunne jeg nu godt tænke mig at spise en is. Det ser da godt ud, det de sidder og spiser.”
“Ok, så lad os gå over og se, hvad de har at byde på.”
De gik nu over vejen og ind i isbutikken, hvor de begge valgte en is med to kugler fra det righoldige udvalg.
De gik tilbage til den lille park igen, hvor de fandt en ledig bænk i skyggen under et af træerne. Malene så på sin is og sagde: “Det er da underligt,  at italienerne serverer is i sådan en papvaffel. Isen smager jo fantastisk, men de vafler man får derhjemme er da meget bedre.”
“Der var måske en forretningside. Du kunne tage en dansk vaffelmaskine med til Italien og åbne en iskiosk. Det skulle nok blive en stor success. Det er jeg helt sikker på.”
Malene lo og sagde: “Ja ja, hvis alt andet slår fejl, så var det måske en ide.”
Da de rejste sig for at gå op i byen, fik de øje på en gadefejer, der kom trækkende med sin lille vogn. Han var travlt optaget af at feje fortovet og lede efter affald i parken, så han så ikke op på de personer han passerede. 
Det var dog tydeligt, at han var en yngre veltrænet og velplejet mand. Malene så lidt på gadefejeren og sagde: “Det er da underligt, at sådan en ung spændstig fyr har sådan et elendigt job. Det plejer da at være ældre lidt affældige mænd, der har den tjans.”
Ole kiggede lidt nøjere på den unge mand idet de gik forbi og sagde: “Ja, det er lidt mærkeligt. Han ser ikke ud til at fejle noget, men han har måske ikke kunnet finde andet arbejde. De har vist stadig meget høj arbejdsløshed her i Italien efter finanskrisen.”
“Ja, det kan jo sagtens forklare det. Det er jo nok bare en midlertidig tjans han har fundet.”
Ole satte en forstilt fornærmet mine op og sagde: “Nu synes jeg ærligt talt også, vi har talt nok om flotte unge italienske mænd.”
Malene tjattede lidt til ham og sagde: “Ja, pas du bare på, det kunne være jeg faldt for den italienske charme. Store brune øjne er jo altid lækkert.”
“Jeg synes faktisk også tjeneren på hotellet havde et godt øje til dig.”
“Det lagde jeg nu ikke mærke til, men han var da vist også en flot fyr, så vidt jeg husker.”
De gik nu rundt i byen en times tid og fik hurtigt et overblik over den lille by. Der var en del restauranter og et par barer, men noget egentligt centrum for natteliv fandt de ikke. Det var tydeligt, at turismen i Dondo var baseret på midaldrende og ældre gæster, som ikke havde lyst til at tilbringe natten på et dansegulv.
Da de gik ned mod hotellet igen, sagde Malene: “Det her minder mig om engang, jeg var på bustur til Italien med mine forældre. I rejsebrochuren stod der nok så flot, at prisen var inklusiv en guidet byrundtur. Det var så bare den guide, der havde været med på hele turen, der gik en tur i byen sammen med gæsterne. Det var der ikke meget ved.”
Ole kiggede lidt forbavset på hende og sagde: “Synes du, det er så kedeligt at gå rundt sammen med mig?”
“Nej, så er det jo heller ikke værre, men jeg havde bare håbet, at der var lidt mere liv her i byen.”
“Ja, det er der så ikke. Jeg tror, vi må indstille os på bare at slappe af om aftenen. Det kan jo også være, det er tiltrængt, når vi først begynder at trave rundt i bjergene hele dagen.”
“Du er da også altid så fornuftig, men ok det kan da godt være, du får ret. Måske vi bare trænger til at sidde på altanen og nyde udsigten med et godt glas vin.”
“Og jeg har set, hvor der ligger en vinhandel. Det så ud til, at de havde nogle rigtig gode flasker.”


Da de kom tilbage på hotelværelset, drak de det sidste spumante på altanen, hvorefter  Malene satte sig ud på altanen med en bog, mens Ole lagde sig på sengen for lige at få en lur, indtil det var tid til aftensmad.
Ole vågnede ved, at Malene startede hårtørreren. Hun stod foran spejlet i entreen med et badehåndklæde svøbt om sig, lige kommet ud fra badet. Da Malene så, at Ole var vågen, fik han klar besked på at gå i bad og klæde om i noget pænere tøj end shorts og t-shirt.  Ole protesterede ikke og nød badet efter den lange dag i bilen og gåturen i den varme sol. 
Da Ole kom ud fra badet, var Malene klædt om i en kridhvid sommerkjole, havde sat håret op og lagt en let makeup. Ole så helt forbløffet på hende og sagde: “Hold da op, hvor ser du godt ud.”
Malene smilede og  sagde: “Tak skal du have. Se du nu at blive klædt om, så du også kommer til at se lidt godt ud.”
Ole klædte nu om i et par lange lyse bukser og en lyseblå kortærmet skjorte. Da han havde taget et par sorte blankpudsede sko på og redt håret, så Malene tilfreds på ham: “Nu kan vi godt være bekendt at gå ned og spise. Italienerne går jo meget op i ”la bella figura”, så vi må hellere sørge for, at vi ihvertfald om aftenen tager os pænt ud.”
Ole tog hende i hånden og de gik sammen hen til elevatoren. Ole følte sig som en rigtig verdensmand, som han gik der med en smuk og elegant kvinde ved sin side. 
De tog elevatoren ned til restauranten, hvor de fik anvist et bord med udsigt over søen. Restauranten var kun lidt besøgt på dette tidspunkt, så det var naturligt for dem at hilse med et nik på en ældre elegant klædt herre, som sad ved et bord ikke langt fra deres.
Tjeneren kom hurtigt med spisekort sammen med en karaffel vand og en bakke med brød. Ole hældte nu vand op til dem begge, og de sad nu og læskede sig med det iskolde vand, mens de studerede spisekortet.
Ole sagde: “Jeg er faktisk blevet godt sulten, så for min skyld kan vi godt gå efter en treretters menu. Hva`med dig?”
Malene sad lidt og tænkte sig om: “Jeg ved ikke rigtig, om jeg kan spise så meget, det var jo en stor is, vi fik her i eftermiddag. Men jeg kan jo bare lade være med at spise op.”
“Så tager vi tre retter. Jeg synes ikke, vi skal vælge turistmenuen. Det kan være noget værre hundeæde, så lad os se, hvad de ellers har at tilbyde.”
De sad nu og bladrede lidt i menuen, mens de hver for sig forsøgte at finde noget de kunne have lyst til.
Pludselig rømmede den ældre herre sig, og sagde på engelsk med kun en svag accent: “Hvis I er i tvivl om, hvad I skal vælge og godt kan lide oksekød,  kan jeg anbefale Bistecca alla Fiorentia. Her i Italien er det altid det bedste og mest møre kød, der bliver brugt til denne ret.”
Ole var straks interesseret i det gode råd og efter yderligere lidt bladen i menukort, endte det med, at de begge bestilte muslinger i hvidvin til forret og ost til sidst. Ole ville så have bøffen til hovedret, mens Malene ville nøjes med de to retter.  Ole bestilte yderligere to glas hvidvin til forretterne og en god flaske rødvin til resten af menuen.
De talte lidt med den ældre herre, som fortalte dem, at han hed Russo og var på en uges ferie på hotellet, inden han skulle tilbage til sit firma i Rom. Han trængte bare til at slappe af og skulle ikke foretage sig andet end at gå lidt rundt i byen og ellers bare nyde lidt god mad og drikke. Malene og Ole fortalte, at de havde booket værelse på hotellet, fordi de havde planer om at gå ture i bjergene omkring søen.
De sad nu begge og slappede af inden maden, mens de nød udsigten over søen, som blev badet i et orange skær fra solen, som var ved at gå ned.
Da de havde siddet lidt, sagde Ole tænksomt: “Det er da egentlig ærgerligt, at hotellet ikke ligger helt ned til søen. Det skæmmer jo udsigten lidt, at vi skal se på vejen hele tiden. Så kønt er det jo heller ikke at se på biler, lastbiler og scootere.”
Malene lo og sagde: “Nej, det kan du have ret i, men det er jo nok ikke så let at lave om på, når vejen først er anlagt.”
Ole smilede og sagde: “Nej, det er jeg da godt klar over din dompap. Jeg kan bare huske engang, jeg var på ferie i Grækenland. Vi boede i en by, der hed Tolo, og der var mange af hotellerne og restauranterne bygget helt ned til vandet. Det var lige før man spiste med fødderne i vand.”
“Det har jeg også prøvet i Grækenland og forskellen er jo nok, at Dongo er en gammel by, mens de græske turistbyer er ret nye og anlagt, så de tilfredsstiller turisterne ønsker mest muligt.”
Deres muslinger blev nu serveret og de spiste begge med god appetit. Da de var ved at være færdige med muslingerne, sagde Malene, mens hun sukkede tilfreds: “Det er længe siden, jeg har fået så gode muslinger. De virker jo helt pivfriske, og der er da ellers et godt stykke vej herfra og til havet.”
Ole tænkte sig lidt om: “Jeg tror, der er omkring 250 kilometer til Genoa, så en lastbil kan jo være her på et par timer med friske forsyninger fra Middelhavet. De kan jo sagtens have helt frisk fisk hver dag.”  


De spiste resten af deres måltid, mens de sludrede om løst og fast. For en stund følte de sig bare som turister og ikke som rejsende med en mission, der skulle udføres, inden de igen kunne vende hjemad.
Den ældre herre ved nabobordet var nu færdig med sin middag og havde sat sig ved et lille bord udenfor restauranten, hvor han røg en cigaret, mens han drak en espresso.
Malene kastede et blik udenfor og sagde: “Det var da en charmerende ældre gentleman, må man sige.”
“Ja, han forstod at konversere.”
“Gad vide hvilken branche hans firma er i.”
Ole drak lidt vin og spiste lidt ost inden han sagde: “Han er jo meget velklædt, så det har måske noget med mode at gøre. Hvem ved?”
“Ja, vi kunne jo bare have spurgt ham, men vi møder ham jo nok igen, så vi kan få det opklaret.”
“Hvad gør vi i morgen?”
“Vi har jo aftalt, at vi de første par dage bare kører lidt rundt og ser på egnen. Det synes jeg vi skal holde fast i. Vi kan jo godt gå et par småture i bjergene, så ser det også lidt mere tilforladeligt ud.”
Ole nikkede og sagde: “Ok, så er det det vi gør. I morgen lader vi bare tilfældet råde, så må vi se, hvor det fører os hen.”
Da de havde spist gik de op på værelset igen, hvor de gik i seng med det samme. De var begge trætte efter en lang dag og faldt hurtigt i søvn.


Næste morgen vågnede Malene for Ole. “Det er det sædvanlige,” tænkte hun smilende. “Han er en værre sovetryne.” Hun gik nu i bad og klædte sig derefter på i noget let sommertøj, så hun var klar til deres udflugt i sommervarmen.
Da hun havde vækket Ole, gik hun ud på altanen for endnu engang at nyde udsigten over søen. Solen skinnede fra en skyfri himmel og søen lå blå og næsten spejlblank foran hende. Der var allerede flere lystsejlere på tur på vandet, og en enkelt turbåd kom sejlende for at lægge til ved en lille anløbsbro nedenfor hotellet.
Malene smilede ved sig selv over det smukke og fredfyldte syn, og glædede sig til de selv skulle ud på tur i omegnen. Hun så nu ned på den lille park foran hotellet, hvor hun fik øje på Russo, der kom slentrende hen langs vandet; stadig elegant klædt på med lyst sommertøj og panamahat. Gadefejeren, som Malene og Ole havde set dagen før, var i gang med at rydde op i parken, og da Russo kom tæt på ham, begyndte de at tale sammen. Malene kunne se, at samtalen efterhånden blev mere og mere animeret og både Russo og gadefejeren gestikulerede ivrigt. 
Til sidst virkede det, som om Russo blev vred og skældte ud. Han pegede truende på sin modpart, inden han gik videre med hurtige skridt. Da han havde gået lidt, så han op og da han fik øje på Malene gav det ligesom et sæt i ham. Han besindede sig dog hurtigt og hilste på hende ved at lette hurtigt på hatten. 
Gadefejeren stod med bøjet hoved og lignede næsten en pryglet hund. Det var tydeligt, at han var rystet over sammenstødet med Russo. Da han så op, fik han øje på Malene på balkonen og så på hende med et nærmest hadefuldt udtryk i ansigtet. De onde øjne fik det til at risle koldt ned ad ryggen på Malene, og hun skyndte sig ind på værelset igen.
Da Ole lidt efter kom ud fra badet, fortalte Malene ham ophidset, hvad hun havde oplevet. 
Ole stod lidt og grundede og sagde så: “Det behøver jo ikke at have noget med os at gøre. De er måske bare kommet op at skændes om et eller andet, og så har gadefejeren selvfølgelig været i dårligt humør, da han fik øje på dig.”
Malene så vredt på ham vrissede: “Du skulle selv have oplevet det, så ville du også vide, at der var noget helt forkert ved det. Hvorfor skulle Russo også blive forskrækket ved at få øje på mig. Det virker da mærkeligt.”
“Ja ja, tag det nu roligt. Jeg tror da på, hvad du siger, men vi ved jo ikke, hvad der er foregået, inden du kom ud på altanen. Lad os nu gå ned og få noget morgenmad, så vi kan komme afsted på tur.”
“Ok, lad os det, men jeg synes efterhånden, det er lidt mærkeligt det hele. Receptionisten så jo også underligt på os i går, og det er vel ikke noget jeg bilder mig ind alt sammen.”
Ole rakte ligesom overgivende armene i vejret og sagde: “Nej nej, men slå nu koldt vand i blodet. Vi må jo bare prøve at holde øje med, om der sker flere mystiske ting.”
De pakkede en taske med lidt skiftetøj og solcreme og gik så ned i receptionen, hvor de afleverede værelsesnøglen, hvorefter de gik ind i restauranten for at få et hurtigt måltid, inden de skulle videre. Morgenmaden var tydeligvis ikke indrettet efter turister fra norden. Den var typisk italiensk, med lidt brød, marmelade og ost og kaffe med mælk. Malene og Ole spiste hurtigt et par stykker brød og drak hver en balje kaffe, inden de gik ud til bilen.
“Hvor skal vi så køre hen i dag? Har du lagt en plan”. Sagde Malene, da de stod ved bilen.
“Jeg har ikke lagt en rigtig plan, men jeg har tænkt på, at vi kunne køre nordpå og så søge lidt op i bjergene. Der ligger mange små byer vi kan tjekke ud.”
“Ok, så er det det vi gør. Jeg vil gerne køre, hvis det er i orden.”
“Helt fint med mig, så kan jeg nyde landskabet imens du kører.”
Malene smilede og sagde: “Og jeg kan få lov til at køre stærkt op ad de snoede bjergveje.”
“Ja ja, alt med måde. vi skulle jo også gerne slippe helskindet fra turen.”
“Det gør vi også, jeg skal bare lige prøve lidt af, hvad den kan, hvis den bliver presset.”


De fulgte landevejen nordpå ud ad byen, hvor de passerede en række småbyer, som lå tæt efter hinanden ligesom perler på en snor. Det var tydeligt, at mange af husene var små og også ofte dårligt vedligeholdt. Turistpræget var fuldstændigt forsvundet her et par kilometer fra søbredden.
Da de kom til en by ved navn San Gregorio drejede de fra mod venstre og fulgte skiltene mod Peglio. Vejen blev nu smal og gik stejlt opad i hårnålesving. 
 “Det var jo egentlig nu, jeg skulle prøve at lege lidt med bilen,” sagde Malene, “men jeg synes, at vejen er lige lovlig smal her, og jeg kan jo heller ikke se, hvad der kommer af modkørende.”
“Det passer mig fint, at vi bare kører stille og roligt, men der skal jo nok komme andre muligheder for at køre stærkt. De næste dage kører vi jo bare rundt og ser os omkring i bjergene.”
Efter at have passeret endnu en række småbyer ankom de til Peglio, hvor de kørte frem til en ganske lille plads, som lå centralt midt i byen.  De steg ud af bilen og stod nu længe og så ud over søen, som strakte sig milevidt dybt under dem.
Malene tog sine solbriller af og sagde: “Hold da op en udsigt de har, dem der bor her til daglig.”
“Ja, det er sgu godt nok flot, men gad vide om de overhovedet ser det. De er jo nok så vant til synet, at de slet ikke lægger mærke til det.”
“Mon ikke de nyder det ind imellem, når de lige kommer i tanke om, hvor heldige de er med at bo her.”
Ole vendte sig nu om og så på husene, som lå langs med vejen. De var alle i tre etager, hvor den nederste var brugt som garage, butik eller værksted. Han vendte sig om mod Malene og sagde: “Husene ser nærmeste ud, som om de lå i Schweiz, med den lave taghældning og de store altaner. De ser bare lidt mere afrakkede ud .”
Malene vendte sig om og så på husene: “Vi er jo også ganske tæt på Schweiz her. Vi skal vel bare over de næste par bjergtoppe, så er vi ikke længere i Italien.”
“Det er da egentlig mærkeligt, at der ikke er en bar, en kiosk eller en lille restaurant her på pladsen. Her er kun et busskur, og så vidt jeg har set, er der ikke andre steder i byen, hvor man man komme af med bilen.”
“Der er nok ikke mange turister der forvilder sig helt her op. Jeg kunne ellers godt bruge noget koldt at drikke.” Malene gik hen imod bilen og fortsatte: “Lad os køre lidt videre. Der må jo være et sted, hvor de lokale kan købe dagligvarer.”
Da de havde kørt et kort stykke, kom de til at skilt der viste mod “Alimentari” og da de drejede af, kom de kort efter til endnu en lille plads med et ganske lille supermarked.
“Hvad sagde jeg,” sagde Malene triumferende, “de er jo nødt til at have et sted, hvor de kan handle. Ellers ville det da være svært at bo helt her oppe.”
“Lad os gå ind og se, om de ikke har noget koldt, vi kan købe. Måske kan vi også finde et eller andet, vi kan få til frokost. Jeg er ved at være lidt sulten efterhånden.”
Selv om butikken var ganske lille var der et pænt udvalg af kolde sodavand, brød og forskelligt pålæg som skinke, salami og ost. De forsynede sig nu med det, de havde lyst til, hvorefter de satte sig på en bænk i skyggen og spiste deres mad.
Efter frokosten kørte de videre rundt i bjergene, og på et tidspunkt fandt de et sted. hvor de kunne stille bilen, så de kunne vandre en times tid på de smalle stier, der gik gennem den tætte bevoksning. Ingen af dem havde taget vandrestøvler med på turen, men stierne var tørre og faste at gå på, så sandalerne fungerede fint.
Det var nu efterhånden ved at være hen på eftermiddagen, så de besluttede, at vende snuden hjemad mod hotellet.
Ole overtog nu rattet og kørte nedad gennem hårnålesvingene. Han måtte ligesom Malene betvinge en lyst til at give lidt ekstra gas gennem de skarpe sving. Det var let at mærke, at bilen i kyndige hænder ville kunne køre ned i rasende fart. 
Ole huskede på det, han havde lært om ikke at overophede bremserne, så han brugte gearerne  til at bremse farten, så vidt det var muligt. Til sidst kom de ud på landevejen igen, og nu gik det rask hjemad mod hotellet.
Da de ankom til hotellet, gik de ind i restauranten, og bestilte en fadøl, som de tog med over i den lille park mod vandet omgivet af turister, ældre mennesker og legende børn.
Da de havde siddet lidt sagde Malene: “Hvor skal vi spise i aften.”
Ole fandt sin mobil frem og slog op på Tripadvisor for at finde en god restaurant. Efter lidt søgen sagde han: “Det lader til, at den bedste restaurant i byen ligger lige bag ved torvet her ved siden af. Vi kunne da prøve den i aften.”
“Det lyder som en god ide. Booker du et bord til klokken otte. Jeg synes klokken ni er lidt for sent at spise. Jeg var ihvertfald hundesulten i går aftes, da vi endelig fik mad.”
“Det skal jeg nok, men jeg bliver nødt til at gå derhen  og booke. Man kan ikke booke bord på deres hjemmeside.”
“Ok, så tager jeg glassene med over til restauranten, hvis du så går hen og bestiller et bord.” 
De gik nu hver til sit, og Ole gik hen på byens centrale plads for at finde op til restauranten. Pladsen rummede flere restauranter, byens rådhus, en souvenirbutik, en cykeludlejning og et mindesmærke for de faldne fra begge de store krige.
Ole gik hurtigt over pladsen fandt restauranten, hvor han var heldig at få et bord til samme aften. Da han gik tilbage til hotellet, fik han øje på den unge gadefejer og tjeneren fra hotellet, som stod fordybet i samtale i en døråbning lidt længere oppe af vejen. Da de fik øje på ham, gik gadefejeren ivrigt i gang med at ordne gaden, mens tjeneren skyndte sig videre op ad gaden.
Ole gik nu langsomt tilbage mod hotellet, mens han grundede over det, han lige havde set. Det behøvede jo ikke at betyde noget. Det var vel meget naturligt, at to unge mænd, som måske endda begge var fra byen, vekslede et par ord, men sammenholdt med det Malene havde oplevet, dannede der sig efterhånden et mønster, som nok var værd at tænke over. 
Ole var klar over, at  hvis han fortalte Malene om det, han havde set, ville hun helt sikkert forlange, at de opgav skattejagten og vendte hjem med det samme. 
Det havde han bestemt ikke lyst til, så Ole besluttede at være ekstra agtpågivende de næste dage, men lade være med at fortælle noget. 
Ole havde lidt dårlig samvittighed, for han havde jo faktisk lovet Malene, at de skulle opgiver skattejagten, hvis det på nogen måde blev farligt. Han trøstede sig dog med, at det de havde observeret hver især jo bare kunne være tilfældigheder, som sikkert ikke betød, at de var i fare.
Da Ole kom tilbage til hotellet, lå Malene på sengen som gud havde skabt hende med et håndklæde om håret, tydeligvis lige kommet ud fra badet. Ole skyndte sig af tøjet og hans begejstring for synet af den nøgne Malene var tydelig. 
Inden han kom op i sengen sagde Malene med påtaget fast stemme: “Du går lige i bad først, inden du kommer op til mig. Jeg kan jo sagtens se, hvad du er ude på, men det bliver først, når du har vasket dig. Du har jo svedt hele dagen i varmen.”
Da Ole havde badet, elskede de blidt, og da de begge var tilfredsstillet, faldt de i søvn, mens de holdt om hinanden.
Da de vågnede, var der stadig et par timer til, at de skulle spise, så de satte sig med et stort kort og gav sig til at planlægge, hvilke ture de skulle tage de næste par dage. De blev enige om, at de ville se, hvor højt de kunne komme op med bilen, hvorefter de ville gå et par timer i bjergene. De fandt forskellige ruter, som så interessante ud, og som så ud til at føre langt op i højderne. Når de havde været vandringsturister et par dage, ville de tage til Garzeno og se, om de kunne få øje på stenhuset, som Jens havde skrevet om.
 






 




















  
  


























 




                                                21.
          Italien 2019


Russo vågnede tidligt som altid og tilbragte den første times tid på en stol på altanen, hvor han nød den friske morgenbrise, der stod ind fra søen. Han havde altid nydt morgenerne mest og havde hele sit voksenliv sørget for at have mindst en time i fred og ro bare med sig selv.
Mens han røg et par cigaretter, sad han og tænkte over, hvad han skulle have på plads de næste par dage for at deres mission kunne lykkes. 
Der var ikke længere tvivl om, at danskerne var kommet for at hente skatten. Det drejede sig nu bare om at time deres indgriben perfekt, så de ikke skræmte danskerne væk og samtidig sørge for ikke at vække opsigt. 
Han havde allerede for et par dage siden givet gadefejeren ordre på at finde et sted, hvor de kunne bringe skatten hen, når de havde fået fat i den. De kunne jo ikke bare tage den med ind på hotellet uden at løbe en alt for stor risiko.  
De skulle også have fundet en måde at skille sig af med danskernes lig på. Russo havde besluttet, at de måtte sørge for at gemme ligene så godt, så de aldrig blev fundet igen. Så ville det bare være endnu en af de mystiske dødsfald, der sommetider tilstødte bjergvandrere, hvor de ganske enkelt forsvandt for aldrig at blive fundet. 
Efter en periode med eftersøgninger ville sagen blive henlagt som uopklaret, og alle ville tro, at der var tilstødt dem et alvorligt uheld. De kunne for eksempel være faldet i en kløft og enten være døde på stedet eller så hårdt kvæstede, at de ikke havde mulighed for at kravle op igen. 
Russo have overvejet forskellige muligheder og var endt med, at det sikreste nok var, hvis danskerne blev dumpet ude midt i  Atlanterhavet. Der ville de helt sikkert forsvinde for altid. Russo havde heldigvis forbindelser til flere italienske rederier, så det kunne sagtens arrangeres. Han ville bede den unge tjener om at arrangere en diskret transport til Genua, hvor der konstant afgik skibe med kurs mod Amerika.
Alt i alt var Russo godt tilfreds med den måde tingene havde udviklet sig på. Hvis de bare spillede deres kort rigtigt de næste par dage, ville skatten helt sikkert falde i deres hænder. 
Han overvejede kort, om han skulle tilkalde forstærkning. Det var måske alligevel for lidt, med kun ham og de to unge hjælpere. Han blev dog hurtigt enig med sig selv om, at så længe danskerne ikke fattede mistanke, burde de sagtens kunne klare opgaven. 


Det var nu ved at være tid til morgenmad, og Russo rejste sig fra stolen og gik ind i værelset igen. Han kastede et blik på et lille bord, hvor GPS trackeren lå til opladning. Den var indstillet til at give lyd, når bilen blev flyttet og derefter vise på et kort, hvilken rute den tog. Russo havde ikke set den i funktion endnu. Han havde bare fået den udleveret af det hold, der havde fulgt efter danskerne, men han var spændt på at se, hvor godt sporingen fungerede. 
Russo havde besluttet, at de ikke skulle følge efter danskerne, når de tog på udflugt langs med søen eller op i bjergene. Vejene var alt for smalle til, at overvågningen kunne udføres, uden at der var stor risiko for, at de blev opdaget. 
Hvis danskerne begyndte at besøge det samme sted flere dage i træk, ville det helt sikkert være tegn på, at de var i gang med eftersøgningen af skatten, og tjeneren og gadefejeren skulle så følge efter og finde ud af, hvad der foregik. 
Når danskerne på et eller andet tidspunkt begyndte at flytte på skatten, skulle de slå til, dræbe danskerne og overtage skatten. Derefter var der bare nogle praktiske ting, der skulle afklares, så var sagen løst, og Russo kunne vende tilbage til Rom og tage fat på de store planer, han havde for fascistpartiets fremtid. 
Det eneste Ruso var lidt nervøs for var, om danskerne havde allieret sig med andre, som opererede i det skjulte. Det kunne jo vælte alle hans planer, hvis en ukendt flok pludselig slog til og ændrede hele spillet. 
Russo var dog ret sikker på, at danskerne opererede alene. De var jo tydeligvis amatører, når det handlede om at begå sig i farlige situationer, og faktisk anede de jo ikke engang, at de var på vej ud i noget, der ville blive rigtig ubehageligt for dem.


Da Russo kom ned i restauranten var han helt alene, så han valgte sit sædvanlige bord ved vinduerne ud mod søen. Han bestilte en stor kop kaffe med mælk og fra den lille buffet tog han et stykke brød som han smurte med appelsinmarmelade. Det var mere end rigeligt til morgenmad. De fleste dage tog han bare en kop kaffe og en cigaret, inden han gik i gang med dagens opgaver.
Russo var glad for at have restauranten for sig selv. Så skulle han ikke forholde sig til andre menneskers snak og latter, og kunne bare sidde og fantasere lidt om den fremtid, han nu gik i møde. 
Da han havde spist sin morgenmad, bad han om endnu en kop kaffe, som han tog med udenfor restauranten, hvor han satte sig ved et lille bord og tændte sig en cigaret.
Da han havde siddet lidt fik han øje på gadefejeren, som kom trækkende med sin vogn, mens han samlede det skidt op, som var kommet på vej og fortov i løbet af aftenen og natten. Han kiggede over på Russo og lod sig, som det var aftalt, ikke mærke med, at han kendte ham. 
Da gadefejeren gik i gang med den lille park overfor hotellet, gik Russo over for at veksle et par ord med ham.  
Russo sagde: “Har du observeret noget usædvanligt siden i går?”
Gadefejeren lænede sig på sin kost og svarede: “Nej, alt har været roligt. Der  er skiftet lidt ud i turisterner som sædvanlig, men ellers er der ikke sket noget.”
“Fint, bare bliv ved med at holdt skarpt øje med alt hvad der foregår. Det er især vigtigt, at du holder øje med, om der sker noget usædvanligt i nærheden af danskerne. Hvis de samme mennesker kommer kørende eller gående forbi hotellet flere gange, skal du se, om du kan finde ud af, hvem de er, og hvor de bor.” 
Russo så på gadefejeren med en fast mine og fortsatte: “Det er vigtigt, at du gør, som jeg siger. Det er os der skal styre, hvad der skal ske og hvornår det skal ske. Jeg vil ikke overraskes af nogen, vi ikke har fået øje på. Det kan jo ødelægge det hele.”
Gadefejeren så væk. Tydeligvis ubehageligt til mode ved Russos skarpe tone. Han sagde: “Jeg gør jo allerede mit bedste, og du kan være helt sikker på, at der ikke har været noget usædvanligt det sidste døgns tid.”
“Godt. det stoler jeg så på. Hvordan går det med at finde et sted, hvor vi kan opholde os diskret?”
“Det har jeg ikke rigtig haft tid til at gøre noget ved endnu. Der har været så meget andet jeg skulle have ordnet, og jeg er jo også først kommet hertil for et par dage siden.”
Russo blev nu helt rød i hovedet af vrede. Han pegede på gadefejeren og hvislede: “Undskyldninger, undskyldninger. Det er du god til, men du kan ikke finde ud af at løse en simpel opgave, fordi du har hovedet fuldt af pjat og ligegyldige ting. Nu får du det på plads. I morgen tidlig mødes vi igen, og der forventer jeg, at du har fundet et sted, vi kan være. Jeg vil ikke høre på flere undskyldninger.”
Russo vendte sig nu og begyndte at gå hen langs vandet. Idet han kastede et blik på hotellet, så han den unge danske kvinde stå på sin altan og se ned på dem. Uvilkårligt gav det et sæt i ham, men han besindede sig i en fart og hilse ved at lette på hatten.
Han gik nu videre i roligt tempo og så helt afslappet ud, mens han indeni kogte af raseri og ærgrelse. Hvis bare den forbandede gadefejer havde gjort sit arbejde ordentligt, ville han ikke være blevet hidset op, og han kunne bare have hilst på kvinden helt naturligt. Nu var han bange for, at han havde sat nogle tanker igang hos danskerne, og det var jo netop det, han ville undgå. Det var sikkert klogt at skrue yderligere op for charmen, når han mødte danskerne næste gang. 
Russo gik nu i roligt tempo hen langs vandet, mens hans temperament efterhånden lagde sig, og han kunne begynde at tænke klart igen. Den vigtigste opgave i dag var at holde øje med GPS trackeren, hvis danskerne tog på tur. Han glædede sig til at se, hvordan den moderne elektronik fungerede. Det var jo næsten som at skygge nogen uden at bevæge sig fra sin stol. Danskerne kunne ikke foretage sig noget med bilen, uden at Russo var klar over, nøjagtig hvor de var. 
Hvis bare de på en eller anden måde kunne have anbragt en GPS enhed på danskerne selv, ville det have været helt perfekt. Men det havde han fået at vide ikke kunne lade sig gøre og det havde han så modstræbende affundet sig med.
Da han havde gået en halv times tid, vendte han om og begyndte at gå tilbage. Da han nærmede sig hotellet, kom porschen kørende med kurs nordpå, og han skyndte sig hjem på hotelværelset, hvor GPS trackeren blinkede for at fortælle, at bilen havde flyttet sig.
Da Russo så på trackerens skærm, kunne han se en lille rød prik, som langsomt flyttede sig på det kort, som skærmen viste. Det hele så ud til at fungere perfekt. 
Pludselig bippede Russos mobil som tegn på, at han havde modtaget en mail. Mailen indeholdt et billede af en avisartikel, som tydeligvis omhandlede en bilulykke, hvilket fremgik af et billede, som viste en bil krøllet omkring et vejtræ. Russo behøvede ikke yderligere forklaring for at se, at det var den danske arkivar, der var kommet ud for en ulykke.
Russo glædede sig over, at tingene nu igen begyndte at flaske sig som de skulle. Overvågningen fungerede perfekt, og hængepartiet fra Danmark var ryddet af vejen. Han havde overvejet, om der var flere af de involverede, der skulle lide samme skæbne som den danske arkivar, men bortset fra de to unge som var med han i Dongo, burde det ikke være nødvendigt med mere oprydning. 
De unge mænd ville begge blive fjernet, når deres opgaver med at få fat i skatten var løst. Det var selvfølgelig en ussel måde, at belønne dem for deres indsats, men de vidste alt for meget til, at de kunne få lov til at leve videre. Hvis det der skulle foregå i Dongo de næste par dage kom til offentlighedens kendskab, ville det medføre uoprettelig skade for den fascistiske bevægelse, og den risiko ville Russo ikke tage.


De næste par timer fik Russo til at gå med at læse i en bog og holde øje med GPS skærmen. Da det blev frokosttid, bad han receptionen om at få leveret en sandwich og en mineralvand på værelset. Da den unge tjener kom med maden, gav Russo ham besked om at arrangere transporten til Genua. Det skulle bare være en varebil med to kister i, som kunne holdes klar til at køre, når som helst de fik brug for det. 
Russo gav klar besked om, at han forventede opgaven løst uden tøven og inden aften. Tjeneren bukkede underdanigt og skyndte sig ud af værelset igen, tydeligvis skræmt af Russos skarpe tone.




































                                                      22.
Italien/Tyskland  1947/1948


Toget sneglede sig gennem Norditalien og Østrig for til sidst sent på aftenen at holde stille på banegården i München. Udo og Jens stod på platformen bagest i toget og røg, mens de så ud på byen, der var tydeligt præget af bombardementerne fra krigen. 
Der var dog samtidig mange tegn på, at genopbygningen var i fuld gang mange steder. Vejene var ryddet, murbrokkerne stablet og mange steder også renset for mørtel, så de kunne bruges til at bygge med igen. Flere huse var omgivet af store stilladser, hvor håndværkere var i fuld gang med at reparere det, som krigen havde ødelagt. 
Sporvognene kørte tilsyneladende uhindret, og der var mange kraner og gravemaskiner i sving. Jens smed cigaretskoddet fra sig og sagde: “Det ser ud til, at de er godt i gang med at bygge op igen, selv om det da næsten virker som en umulig opgave, med alt det der er smadret.”
Udo svarede, mens han studerede en kran, der var ved at løfte byggematerialer op på et stillads: “Ja, det ser fint ud, hvis bare de er i gang på samme måde overalt i Tyskland, så kommer vi da hurtigt på fode igen.”
“Ja ja, lad os nu se, men det ser da bedre ud, end jeg havde troet. Det er måske ikke sikkert at vi skal vente så længe med at starte firmaet op. Hvis der er arbejde at få og penge at tjene, begynder folk jo hurtigt at efterspørge lidt luksus.”
“Jamen det er rigtigt, der skal ikke så meget til, før folk får lyst til at forkæle sig selv lidt men lad os lige gennemgå din historie en gang til, så vi er sikre på, at du kan den udenad. Prøv at fortælle mig hvem du er, hvor du kommer fra, og lidt om din familiehistorie.”
“Jeg hedder Dieter Schmidt,og jeg kommer fra Flensborg. Hele min familie døde under et bombardement, og jeg har intet at komme tilbage til. Indtil jeg blev soldat, arbejdede jeg som kontorist på forskellige mindre virksomheder i Slesvig-Holsten. Jeg har besluttet ikke at vende tilbage til min hjemegn, da det rummer alt for mange sørgelige minder. Jeg vil hellere prøve, at bygge en tilværelse op et andet sted i Tyskland, hvor jeg ikke hele tiden skal forholde mig til fortiden.”
Udo så tilfreds på Jens og sagde: “Jeg synes det lyder fint. Sikkert også smart at vælge Flensborg som din hjemby. Det kan jo forklare den svage danske accent, du stadig har tilbage. Vi må bare håbe, at du ikke render ind i en der kender byen eller kommer derfra.”
“Hvis det skulle ske, lader jeg bare, som om jeg ikke kan holde ud at tale om det.” 
“Ja, det skulle nok kunne afværge de mest nærgående spørgsmål. Så mangler vi bare at arrangere din flugt her fra toget. Hvordan har du tænkt dig, at det skal ske.”
Jens tænkte sig lidt om og sagde så: “Så vidt jeg har forstået, fortsætter det her tog helt til Hamborg og I bliver så sat af undervejs, hvor det passer bedst med der, hvor deres hjemby er. Jeg vil så, sammen med et par nordmænd som også er med toget, blive eskorteret til den danske grænse, hvor vi bliver overdraget til de danske myndigheder. Min opgave lige nu, er at forsvinde et sted mellem München og Hamborg.”
Udo så utålmodigt på Jens: “Alt det er jeg godt klar over, men hvordan vil du forsvinde? Du er jo nødt til at have en plan, ellers ender du jo i Flensborg inden du får set sig om, og så er det for sent.”
Jens lyste ligesom op og sagde ivrigt: “Jeg tror faktisk, at jeg vil prøve at komme væk allerede her i München. Vi skal sikkert have forplejning om ikke så længe, og med de ganske få vagter der er med på denne tur, burde det ikke være så svært at slippe uset væk.” 
Jens så på banegårdsbygningen og fortsatte: “Jeg kan se, at pissoiret er helt nede i den anden ende af bygningen. Hvis jeg går ned for at pisse, og du så dækker lidt for mig, skulle jeg nok kunne smutte om hjørnet uden at blive set.”
“Det er godt nok en simpel plan, men det skulle faktisk nok kunne lade sig gøre, tror jeg. Hvis vi lige får et par fanger mere med til at dække for dig, så burde du være ret sikker på at kunne slippe væk.”
“Jeg bliver jo nødt til at tage vadsækken med ud,  hvordan skal jeg lige forklare det?”
Udo tænkte sig lidt om: “Hvis  nogen spørger kan du jo bare sige, at du vil op og følges med de to nordmænd, som også er med toget. Det er da en meget god forklaring. I taler jo næsten samme sprog så vidt jeg har forstået.” 
Jens smilede: “Glimrende. Så er den plan da vist ved at være på plads.” 
Jens så ned af sig selv og blev pludselig betænkelig: “Hvad med tøjet? Hvis alle kan se, at jeg er en flygtet fange, kommer jeg jo ikke langt.”
“Dit tøj er jo ikke anderledes, end det vi andre går i. Jeg er også sikker på, at rigtig mange stadig bruger deres uniform også nu hvor de er civilister. Der er jo ikke råd til andet. Faktisk ligner det tøj, vi har fået i lejren vel egentlig slet ikke en uniform. Det ligner mere arbejdstøj synes jeg.”
De forlod platformen og gik ind i togvognen, hvor de indviede et par stykker i Jens` flugtplan. Der var hurtigt fire der gerne ville hjælpe, og da de kort efter blev kaldt ud af vognene, fulgtes de ad, mens de dækkede for Jens som holdt sin vadsæk så lavt, at den ikke var synlig for vagterne.
Der var allerede en strøm af fanger på vej ned mod pissoiret, så den lille flok fulgte bare med, indtil de kom helt ned til bygningens hjørne, hvor de stillede sig, så Jens kunne smutte om hjørnet uden at blive set.
Der var ingen vagter på den anden side af banegårdsbygningen, så Jens gik bare stille og roligt ned af en stor boulevard, som hurtigt førte ham væk fra  fangetoget.


Jens var nu helt alene i verden. Der var ingen andre end Udo, der vidste, at han lige nu befandt sig i München. Han ærgrede sig lidt over, at han ikke havde sørget for at få lidt mad inden han stak af. Det var nu mange timer siden han sidst havde spist, og han var faktisk ved at være godt sulten. 
Det var måske en lidt overilet beslutning, han havde taget med at flygte allerede i München. Han kunne jo være kommer meget tættere på Volkmarsen, hvis han var blevet på toget lidt længere. På den anden side, var hans flugt jo lykkedes og det var jo ikke sikkert, at han senere havde fået en ligeså god chance for at slippe væk fra toget.
Mens han gik i sine egne tanker, fik han øje på en ældre mand, der kom trækkende med en vogn fyldt med rensede mursten. Vognen var tydeligvis alt for tung at trække for manden, og det gik kun ganske langsomt fremad. 
Jens gik rask til og var hurtigt forbi den ældre mand, men pludselig blev han råbt an: “Hej unge mand. Kunne du ikke tage og give en gammel mand en hånd? Jeg kan næsten ikke trække vognen her, hvor det går lidt op ad bakke. Vi skal ikke så langt, og du kan få lidt mad som tak for hjælpen.”
Jens  betænkte sig ikke, men smed vadsækken op på læsset og tog fat i håndtagene og begyndte at trække, mens manden gik om for at skubbe bag på vognen. 
Selv for en ung mand som Jens, var vognen meget tung at trække og han håbede, at de virkelig ikke skulle særlig langt. Da de havde gået en halv times tid, værkede det i hele Jens` krop, og han var ved at fortryde alvorligt, at han ikke bare var gået videre, da den gamle mand råbte ham an. 
Bedst som Jens var ved at give op, råbte manden: “Stop, så er vi her. Bare kør vognen ind til muren her. Så er det fint.” 
Jens så nu, at de var ud for et smalt hus, som tidligere havde været i fire etager, men nu var reduceret til to, hvoraf den nederste var et tomt butikslokale uden vinduer. 
Jens stod lidt og pustede efter anstrengelserne, mens han så op på huset. Han kunne se, der var rejst et spinkelt stillads op af muren, og at der allerede var blever muret en del oven på førstesalen. Jens sagde: “Er det dig, der er igang med at mure op her?”
Manden svarede, mens han vinkede Jens hen til indgangsdøren: “Jeg kan ikke selv mure, men det er mig som ejer huset, og jeg forsøger at skaffe de materialer, håndværkerne skal bruge til at bygge huset op igen. Desværre er det meget vanskeligt at skaffe både håndværkere og materialer, så det går kun langsomt fremad med genopbygningen.”
De gik nu op ad trappen og ind i lejligheden på første sal. Manden viste Jens ud i et lille køkken, hvor der var en spiseplads med plads til to. 
Manden pegede på den ene stol og sagde: “Sæt dig ned, så finder jeg noget mad frem. Hvis du ikke har fået mad endnu, må du jo være sulten på den her tid af dagen.”
Jens satte sig og så til, mens manden dækkede bordet til et beskedent måltid af brød og lidt koldt kød. De spiste nu et stykke tid i tavshed. Da de var ved at være mætte sagde manden: “Du skal have tak for hjælpen med vognen. Jeg havde ikke klaret det uden hjælp. Jeg er bange for, at jeg kom til at overvurdere mine kræfter. Men hvad hedder du, og hvor kommer du fra?”
Jens svarede: “Jeg hedder Dieter Schmidt, og jeg er lige blevet løsladt fra en fangelejr i Italien, hvor jeg har siddet de sidste to år.”
Manden ville nu gerne vide, hvor Jens var på vej hen og hvor han stammede fra. Jens fortalte den historie han havde digtet sammen med Udo, og at han nu var på vej  til Volkmarsen for at se, om han kunne få husly og arbejde, som han var blevet lovet. 
Manden sad nu lidt og tænkte sig om inden han sagde: “Du kan få husly og arbejde her hos mig, hvis du har lyst. Jeg kan ikke tilbyde dig noget videre i løn, men du kan få mad og en seng at sove i.”
“Hvad skal jeg arbejde med,” sagde Jens, lidt forbløffet over mandens hurtige tilbud.
“Der er masser at lave på huset. Meget af det der blev ødelagt, skal køres væk inden håndværkerne kan komme igang for alvor. Du skal også hente byggematerialer og fungere som murerarbejdsmand. Du kommer bestemt ikke til at kede dig.”
Jens tænkte lidt over mandens tilbud, som han hurtigt var fristet af. Det ville faktisk være rart, hvis han havde en fast base i den første tid i frihed. Hvis han slog sig ned i München i en periode, kunne han få ro på situationen og få arrangeret turen til Volkmarsen, når han var klar til det. 
Jens takkede ja til mandens tilbud, og han blev nu vist ned ad en lang gang, hvor manden lukkede døren op til et lille værelse, hvor der stod en seng samt et skrivebord, en stol, et lille klædeskab og en servante.
Den gamle mand sagde: “Pak din vadsæk ud, så kommer jeg med noget sengetøj til dig. Når du er klar, så kom ned til mig i køkkenet igen, så kan vi lige tale om, hvad du skal i gang  med i morgen.”


Da Jens havde fundet sig til rette i værelset, gik han ned i køkkenet igen, hvor han fik en lang snak med den gamle mand. Det viste sig, at manden var tooghalvfjerds år gammel og havde boet i huset hele sit liv. Han havde arvet huset fra sine forældre og arbejdet som guldsmed i sin forretning, som havde haft til huse i stueetagen. 
Mandens navn var Hans Werlinder og han var nu alene, efter at både hans hustru og en datter var omkommet i et af bombardementerne. Han havde stadig håbet om at få en søn levende hjem fra krigen, men sønnen var meldt savnet på østfronten allerede to år før krigen sluttede, så chancen for at se ham i live igen var ikke stor.
Den ejendom, de nu sad i ruinen af, lå tidligere på en af Münchens fornemste strøggader og guldsmedeforretningen leverede smykker til alle de rige forretningsfolk i byen. 
Forretningen var gået strygende indtil krigslykken vendte og der blev mangel på mere eller mindre alting. Det var gået helt galt under et bombardement, som havde fjernet de øverste  etager af ejendommen og havde smadret den sikring forretningen havde for vinduerne. 
Da Hans Werlinder og familien kom op fra beskyttelsesrummet, var forretningen fuldstændig plyndret. Selv et stort pengeskab, som havde stået i et baglokale var fjernet og alt inventaret var ødelagt.
Kort efter mistede Hans sin familie, da de ikke nåede i sikkerhed hurtigt nok, næste gang byen blev bombet.
Hans havde nu ikke andet at leve for end håbet om at sønnen kom levende hjem, og han var derfor gået i gang med at genopbygge huset, så der var noget for sønnen at komme hjem til. Arbejdet med huset fyldte alle hans vågne timer og forhindrede ham i at gå helt til i mismod. 
Hans havde ikke planer om at åbne guldsmedeforretningen igen. Han ville bygge huset op igen og leve af de indtægter, han kunne få for at leje lejlighederne og forretningen ud. 


Jens arbejdede nu sammen med Hans på at bygge huset op igen. Som lovet fik han kost og logi og en beskeden løn, som han sparede det meste op af. 
De penge han brugte, blev spenderet på en tur på værtshus i ny og næ sammen med de håndværkere, han efterhånden kom til at kende. Han havde ikke været i seng med en kvinde i mange år, så han betalte også et par gange for en prostitueret, som han kunne tage med op på sit værelse ad bagtrappen. Ikke fordi han troede, at Hans ville tage anstød af, at han købte sex, men Jens ville alligevel gerne være diskret med det.
Kvinderne fandt han rundt omkring i byen, hvor de i stort tal bød sig til overfor især de amerikanske soldater, som næsten var de eneste, der havde penge. For mange kvinder var prostitution den eneste måde, de kunne skaffe mad på bordet til sig selv og deres børn, efter at mændene var forsvundet i krigens malstrøm. 
Efterhånden som månederne gik, begyndte Jens at overveje at blive i München istedet for at tage til Volkmarsen. Han havde et godt sted at bo, og genopbygningen af huset ville sikre ham arbejde flere år frem i tiden. Efterhånden ville han vel også få sig en omgangskreds eller måske ligefrem venner. 
Det ville også være nemt at stifte familie, hvis det var det, han fik lyst til. Byen vrimlede med enker, som alle var på udkig efter deres næste ægtemand, og han havde allerede snakket lidt med et par af dem der boede i nærheden.  
Efter det hårde og omflakkende liv han havde levet de sidste mange år, var det fristende at slå sig ned permanent og bare falde til ro med en dagligdag, som ikke krævede andet af ham end arbejde og hvile. På længere sigt, ville det selvfølgelig nok blive kedeligt, men hans behov lige nu var ikke til et liv med mange forandringer.
Hvis han blev i München, ville det blive svært at overholde aftalen med Udo, som jo skulle lede efter han i Volkmarsen, men det måtte vel kunne løses på en eller anden måde.
Efter at have vejet for og imod i et par dage, besluttede Jens at blive i München. Det var det letteste og det mest sikre for ham. Det var jo heller ikke til at vide, om soldaten fra Volkmarsen ville holde sit løfte om at hjælpe ham. Der var jo nu gået et par år, siden de mødtes ved Comosøen. Meget kunne jo være sket i soldatens liv, og han ville måske ikke gerne mindes løfter, han havde givet en næsten ukendt i krigens sidste turbulente tid.


I alle større byer i Tyskland var der oprettet Røde Kors kontorer, hvor man kunne efterlyse familie og venner. Kontoret i München lå  i en del af det gamle rådhus som var sluppet forholdsvis uskadt gennem krigen. 
En dag da Jens var færdig med arbejdet, gik han ned til rådhuset og stillede sig i kø for at efterlyse Udo. Hvis han fik Udos adresse, kunne han skrive til ham og på den måde genoprette forbindelsen.
Køen var lang, og det gik kun langsomt fremad, men endelig var det Jens` tur til at fremføre sit ærinde, og han blev nu ført ind i et stort lokale, som var delt op i båse, hvor Røde Kors medarbejderne sad bag små borde.  
Jens blev vist hen til en ældre stramt udseende kvinde. Hun sad med et skema foran sig, som hun udfyldte, mens hun spurgte Jens skarpt og præcist om, hvem det var han søgte, og hvilke oplysninger han kunne give som kunne hjælpe i eftersøgningen. 
Da skemaet var udfyldt, fik Jens besked om, at han skulle kigge på opslagstavlen udenfor efter svar. Hvis det lykkedes at finde Udo ville oplysningerne blive hængt op på tavlen, hvor de ville blive hængende i fjorten dage, inden de igen blev taget ned. 
Udenfor kontoret fandt Jens Jens opslagstavlen, som var hængt op på muren et stykke fra indgangen beskyttet af aflåste glaslåger. Muren omkring skabet var fyldt med sedler, som folk selv havde klistret op i et forsøg på at finde forsvundne familiemedlemmer. Der var både børn der søgte efter forældre og omvendt, ægtefæller der søgte efter hinanden og alle mulige andre håbefulde efterlysninger. 
Det var tydeligt, at krigen havde skabt et uoverskueligt kaos ikke kun i form af smadrede huse, fabrikker, veje og jernbaner, men også i form af familier, som var blevet revet fra hinanden og nu ledte desperat efter et livstegn fra deres nære. 
Jens gjorde det nu til en vane at gå en tur forbi opslagstavlen hver søndag, og allerede efter et par måneder hang der en seddel med oplysning om Udos adresse i Kiel. 
Jens havde frygtet, at Udo var taget til USA, så han var lettet over at se, at Udo stadig boede i Kiel. Jens skrev nu hurtigt et brev og fik snart svar tilbage. Udo havde brugt tiden siden de skiltes på at undersøge, om hans fars kunder og leverandører stadig var intakte og klar til at handle med ham igen. 
I Tyskland var der ikke megen efterspørgsel efter luksusvarer, men i de skandinaviske lande var rationeringerne så småt ved at blive lempet overalt, og der ville der være gode muligheder for igen at afsætte varer som kaffe, chokolade og kakao. Folk kunne ikke købe alt det de havde lyst til, men trods alt mere og mere.
Udo havde været nervøs for, om kunderne ville handle med et tysk firma, men de grossister Udo have haft i tale havde ikke haft betænkeligheder ved det. 
Udo arbejdede nu på at genskabe forbindelserne til de leverandører firmaet havde haft før i tiden rundt omkring i verden, og når det var på plads, ville de kunne gå i gang med at handle så småt. Udo forestillede sig, at de skulle starte med at importere og sælge kaffe, da det var en vare der altid var stor efterspørgsel efter. 
Til sidst i brevet mindede Udo Jens om deres aftale om startkapital, og bad ham om snarest muligt at overfør en større sum penge. Hvis de skulle kunne købe kaffen til en god pris, måtte de lægge en større ordre, og efterfølgende skulle der bruges penge på at få kaffen ristet, pakket og opbevaret indtil det hele var solgt.
Jens skrev tilbage, at han ville komme til Kiel med pengene, så snart han havde fået dem fri og at Udo bare skulle fortsætte med at få gang i forretningen.


Samme aften som Jens havde skrevet svaret til Udo fandt han diamanterne frem fra sine gemmer. På næsten mirakuløs vis, var det lykkedes ham at holde holde dem skjult for nysgerrige blikke gennem al den tid, han var i fangelejr. Han havde derfor stadig en stor håndfuld diamanter, hvoraf blot nogle få stykker ville kunne indbringe ham en formue. 
Problemet var bare, hvordan han skulle få diamanterne solgt. Jens anede intet om, hvor man købte og solgte diamanter. Han havde faktisk aldrig så meget som set en diamant, før de åbnede skrinet i Italien. Det eneste han vidste var, at diamanter var de mest kostbare ædelsten i verden, og at de blev solgt for enorme summer, hvis de var store nok.
Den eneste udvej Jens kunne se, var at tale med Hans om hvad han skulle gøre. Som guldsmed måtte Hans jo vide noget om ædelsten og han vidste måske også, hvordan man kunne få dem solgt til en ordentlig pris. 
Samme aften da de sad og snakkede efter maden, sagde Jens efter at have taget tilløb et stykke tid: “Hør her Hans, jeg vil høre, om du kan hjælpe mig med et lille problem jeg har?”
Hans så interesseret på Ole og sagde: “Hvis jeg kan hjælpe dig, vil jeg da gerne det. Hvad er dit problem?”
“Du er jo guldsmed, så du ved vel også noget om diamanter, ikke?”
“Jo, det gør jeg da. Diamanter og andre ædelsten er jo en vigtig del af de mest kostbare smykker, men hvorfor spørger du om det?”
“Nu skal du se,” sagde Jens, hvorefter han tog et par diamanter op af lommen og lagde dem på bordet foran Hans. Jens fortsatte: “Jeg har brug for en vurdering af stenene og jeg skal også have dem solgt på en eller anden måde.”
Hans tog begge stenene op og så på dem, før han sagde: “De ser rigtig fine ud, men jeg finder lige min lup, så kan jeg bedre vurdere, hvilken kvalitet de er af.”
Hans gik nu ind i stuen og kom tilbage med en lup, som han satte fast i øjet, hvorefter han gav sig til at studere stenene nøje. Efter et stykke tid, lagde han luppen på bordet og sagde: “Det er virkelig fine sten du har der. De er meget store og der er næsten ingen fejl i dem. De er virkelig en formue værd. Vil du fortælle, hvor du har dem fra?”
Jens svarede uden at tøve: “Nej, det vil jeg ikke, men jeg har ikke slået nogen ihjel for at få fat i dem. Lad os bare sige, at jeg fandt dem engang i løbet af krigen.”
“Ok, helt fint. Det kommer jo heller ikke mig ved, hvor du har dem fra.”
Jens tog nu stenene og puttede den i lommen igen, inden han sagde: “Kan du hjælpe mig med at få stenene solgt? Jeg aner intet om, hvor man sælger diamanter, og hvordan jeg får en rimelig pris for dem.”
Hans bad nu om at få lov til at se stenene igen og efter at have studeret dem grundigt endnu engang sagde han: “Jeg vil gerne købe stenene af dig, og jeg vil give dig en god og fair pris for dem. Hvis du vil have en bedre pris i disse tider, bliver du nødt til at tage til Schweiz og opsøge diamanthandlerne i Bern eller Zürich. Før krigen ville det rigtige sted at tage hen være Antwerpen, men det marked er fuldstændigt ødelagt nu, efter at vi udryddede jøderne fra Holland. Det skal nok komme op at stå igen, men der kommer til at gå mange år.”
Jens sad længe og tænkte sig om, inden han sagde: “Jeg stoler på dig Hans, så jeg vil gerne sælge diamanterne til dig, men jeg skal bruge pengene i kontanter og helst i dollars. Har du adgang til så mange penge?”
Hans smilede lidt underfundigt og sagde: “Ja, det har jeg faktisk. Det var heldigvis ikke hele min formue der lå i pengeskabet. Hvornår skal du bruge pengene?”
“Så hurtigt som muligt. Jeg håber på at kunne starte en forretning op i Kiel sammen med en soldaterkammerat, og det kræver jo en del kapital.”
“Jeg kan have pengene til dig om en uge. Det er vel tids nok eller hva. ?”
“Det er helt fint. Jeg skal også have anskaffet mig en kuffert og lidt pænere tøj at rejse i, inden jeg tager afsted. Mon ikke det også var klogt at få fat i en pistol, når jeg skal rejse med så mange penge?”
“Hvis du kan få fat i en pistol, er det helt sikkert en god ide. Folk begår jo rask væk overfald for småbeløb nu om dage og hvis nogen får mistanke om, at du har store værdier med, er du virkelig i fare. Lov og orden er jo overhovedet ikke på plads her i landet endnu.”
Der var nu stille imellem dem et stykke tid inden Hans sagde: “Regner du med at komme tilbage til München, når du har afleveret pengene i Kiel eller er planen, at du bliver deroppe?”
“Det ved jeg faktisk ikke endnu. Hvis der er noget at lave for mig i firmaet og der ellers ser ud til, at vi kan få det igang, så bliver jeg nok i Kiel. Ellers kommer jeg tilbage hertil. Jeg håber, du stadig har brug for mig og vil lade mig bo her i lejligheden.”
Hans smilede og sagde: “Du tager dig bare den tid du har brug for. Der er altid en plads til dig her. Selv hvis min søn skulle komme hjem igen, er der jo rigelig plads her i lejligheden og masser af arbejde med restaureringen.”


Næste dag var det søndag, og Jens tog afsted til et stort loppemarked, som blev holdt hver uge på Marienplatz ved rådhuset midt i byen.
Loppemarkedet var ikke et sted for smarte forretningsfolk til at tjene en hurtig skilling. Tværtimod var det her, folk solgte alt det, de mente at kunne undvære for at skaffe lidt penge til dagen og vejen. 
Meget af det der var til salg var intet værd, men der var også fine antikviteter, smykker og malerier som kunne købes til en pris langt under deres reelle værdi, simpelthen fordi sælgerne var desperate for at skaffe sig lidt penge.
Jens var på udkig efter noget pænt tøj han kunne rejse i og en god solid kuffert. Efter at have gået rundt på markedet et stykke tid, kom han forbi en bod, hvor en mand og en kvinde solgte netop tøj, sko, tasker og kufferter. Så vidt Jens kunne se, var varerne af fineste kvalitet og tøjet så ud til at være af hans størrelse, så han gik hen for at høre på priserne.  
Da Jens spurgte til et jakkesæt, der hang på et bøjlestativ, faldt han i snak med manden som fortalte, at han før krigen havde rejst rundt i hele verden for at sælge landbrugsmaskiner. Fabrikken han arbejdede for, blev under krigen stillet om til at producere kampvogne og var flere gange mål for bombeangreb, indtil den til sidst lå helt i ruiner. Manden havde ikke kunnet finde arbejde, efter at han kom hjem fra krigen, så nu solgte de hans pæne tøj, og hvad de ellers kunne undvære. 
Der var hængt et interimistisk gardin op som fungerede som prøverum og Jens prøvede nu både jakkesæt og sko samt en meget elegant trenchcoat. Tøjet passede fint og de blev hurtigt enige om en pris, hvor Jens fik en kuffert billigt med i købet.
Jens betalte nu den aftalte pris og gik tilfreds hjemad mod lejligheden. Når han rejste i det pæne tøj og med den fine kuffert, ville han blive opfattet som en forretningsmand på rejse og ikke som en fattig hjemvendt soldat. Jens havde en følelse af, at tøjet på en eller anden måde ville hjælpe ham med at se fremad mod det gode liv, som han håbede ville komme, når de fik forretningen i gang i Kiel.


 
________________
          23.
Italien 2019


Malene og Ole brugte nu et par dage på køre og gå i bjergene i omegnen af Dongo. De fandt den ene mere betagende udsigt end den anden, samtidig med at de følte sig helt alene i verden. Når de kom højt nok op, var der ikke andre turister end dem selv, og først når de hen på eftermiddagen igen kørte ned fra bjergene, mødte de andre mennesker.
De kørte så højt op som de kunne i bilen, hvorefter de gik nogle timer, mens de fulgte de dyrestier/veksler, som viste sig i landskabet. Bjergene var ikke voldsomt høje, men ind imellem kom de så højt op, at tæerne forsvandt  og de kunne nu for alvor nyde udsigten.
På et tidspunkt da de var helt oppe på toppen af et bjerg faldt de over en lille kirke, som lå helt ensomt uden andre huse i nærheden, og uden at der førte en vej derop.
Malene sagde: “Det var da et underligt sted at placere en kirke, der bor jo ingen mennesker helt her oppe.”
“Næh, vi har ihvertfald ikke set nogen,” sagde Ole, mens han åbnede en låge i et metalhegn, som omkransede en lille overdækning foran kirkedøren. Ole fortsatte: “Mon ikke kirken har været beregnet til de hyrder, der var her i gamle dage. Så har de haft et sted, hvor de kunne bede.”
De gik nu indenfor i det lille kirkerum, som var helt enkelt indrettet med et par bænkeradder og et alter, hvorover der hang et lille krucifix af træ.
De satte sig begge ned uden at sige mere. Det var som om det enkle rum og den fuldstændige stilhed der omgav dem på en eller anden måde manede til ro og fordybelse. 
Her var intet ydre til at forstyrre, og de sad nu begge helt stille i nogle minutter, hvor de blot mærkede deres hjerteslag og åndedræt, mens de fik tømt deres hoveder for alle tanker.
Til sidst rejste de sig og gik stille ud af kirken igen, mens de sørgede for ikke at lave unødig støj.
Malene sagde: “Det var da en dejlig oplevelse. Man bliver jo helt religiøs.”
“Ja, det er da mærkeligt, at det lille rum kunne have sådan en stor virkning. Det er måske fordi fordi at rummet er så lille og helt uden udsmykning. Gad vide om det stadig er i brug.”
“Det ser da sådan ud. Det hele er jo pænt og velholdt. Det kan da være, det er beregnet til turister som os.”
“Ja, det kan da sagtens være. Det ligger da ihvertfald ikke, så folk lige kommer forbi til gudstjeneste om søndagen.”
Kirken lå ud til en stejl skrænt kantet af et rækværk, hvor Malene og Ole gik hen for at nyde udsigten ned mod søen.
Ole pegede og sagde: “Man kan se Dongo lige så tydeligt herfra. Jeg tror endda, jeg kan se vores hotel.”
“Ja, det er fantastisk flot.” sagde Malene, mens hun så ned mod byen. “Det er nok derfor de har valgt at bygge kirken her, selvom det må have været et forfærdeligt arbejde at få alle byggematerialerne helt herop.”
“Ja, der skal dælme gås mange ture med æsler, eller hvad de nu har brugt til at slæbe.”
De satte sig nu i græsset og fandt deres frokost frem. Hotellet havde anbefalet dem en delikatesseforretning, som lavede virkelig gode sandwich. Der var både mulighed for at bestille efter butikkens opskrifter eller selv sætte noget sammen af det, man bedst kunne lide.
De spiste med god appetit, mens de nød det gode brød og de friske veltillavede råvarer. Da de var færdige, sagde Malene: “Hvis man lavede sandwich af samme kvalitet i Danmark, ville folk da stå i kø langt ned ad gaden for at købe.”
“Det kan godt være man kan finde et marked for det i København, men ellers tror jeg ikke danskerne er villige til at betale, hvad den her kvalitet koster. Vi er jo utroligt nærige, når det handler om at bruge penge på mad.”
“Ja, det er rigtigt, “sagde Malene eftertænksomt, “men det er nu en skam, når mad af en rigtig god kvalitet smager så fantastisk godt. Italienerne forstår at leve livet.”
“De går ihvertfald meget mere op i mad, end vi gør. For mange danskere er mad vel egentlig bare noget, de er nødt til at spise for ikke at dø af sult.”
“Rolig nu, det lyder næsten, som om du rider en af dine kæpheste. De fleste kan vel godt lide mad der smager godt og er lavet ordentligt. Det er vel lige så meget noget med at kunne finde tiden til daglig til at gå op i mad.”
Ole tænkte sig lidt om og sagde så: “Ok, du har nok ret. Jeg synes bare, jeg mange gange har oplevet, at de råvarer man kan købe sydpå er langt bedre end dem, vi har hos os.”
Da de havde siddet lidt og nydt udsigten og det gode vejr, pakkede de deres ting sammen og tog rygsækkene på, inden de fortsatte deres vandring i bjergene.


Efter at have brugt et par dage som turister i bjergene sad de den tredie aften og talte om, hvordan de skulle gribe skattejagten an. Da de havde vendt og drejet forskellige muligheder, blev de enige om ganske enkelt at følge Jens Rabens instrukser.
Malene sagde: “Jeg synes bare, at vi skal tage afsted i morgen tidlig, som vi plejer, og så kører vi til Garzeno og gør holdt på torvet. Vi går bare rundt og kigger ligesom alle andre turister. Så må vi se, om vi kan få øje på huset, som Jens omtaler.”
“Ja, det kan jo godt blive svært. Der er jo gået rigtig mange år, siden Jens stod på torvet og så mod øst.”
“Nu prøver vi ihvertfald, så må vi se, om vi har heldet med os. Så mange huse ligger der vel heller ikke i bjergene.”
Ole så bekymret på Malene: “Det er faktisk det, jeg er mest nervøs for. Hvis der nu er bygget en masse huse i bjergene efter krigen, så finder vi jo aldrig det rigtige.”
“Nå, men lad os nu ikke tage sorgerne på forskud.” Malene lagde sin hånd på Oles arm: “ Vi kan jo vente med at bekymre os, til vi ser, hvordan det ser ud deroppe. Måske er det bare lige ud ad landevejen.”
“Det er rigtigt, og hvis vi ikke finder skatten, er det jo ikke den store katastrofe. Det kunne bare være spændende, hvis det lykkes.”
Malene rettede sig op i stolen og så vist på Ole: “Jeg vil nu nok sige, at hvis vi finder skatten, så er det en del mere end bare spændende. Jeg vil da være meget meget tilfreds, hvis jeg kunne lægge min klamme hånd på nogle millioner, og jeg har skam mange ideer om, hvad de skal bruges til.”
“Ja, sådan har jeg det da også. Det er jo altid rart med penge, men jeg mener bare, at der er jo ingen af os der mangler penge på den måde. Vi har jo begge to et fast og sikkert arbejde til en rimelig løn.”
“Du har da ret i, at vi ikke kommer til at sulte eller noget selvom vi ikke finder skatten. Det ville bare give så mange muligheder, hvis man virkelig havde mange penge.”
Ole smilede og så kærligt på Malene: “Hvad ville du gerne bruge penge på da?”
Malene tænkte sig lidt om og sagde: “Jeg kunne da godt tænke mig at have råd til et stort hus på landet i nærheden af København og et sommerhus ved Vesterhavet. Du har jo set, hvor glad jeg er for hurtige biler, og jeg kunne også godt tænke mig at eje for eksempel helt ny Porsche eller en anden supersportsvogn.” Malene smilede og fortsatte: “Som du kan se, kunne jeg hurtigt brænde nogle millioner af. ”
De sad nu lidt i deres egne tanker, inden Malene sagde: “Har du slet ikke tænkt på, hvad du vil bruge pengene på, hvis vi får fat i skatten?”
“Jooh, det har jeg da, men jeg tror, jeg har det lidt ligesom mange af dem der vinder den store gevinst i Lotto. De ved heller ikke, hvad de skal bruge pengene på, så de køber bare en lille Ford Ka og sætter resten af pengene i banken. Især efter at jeg arvede min far, har jeg egentlig ikke behov for flere penge.”
Malene daskede lidt til Ole og sagde: “Du er sgu lidt af en stivstikker Ole. Jeg må vist se at få dig lært, hvordan man bruger penge. Jeg vil vædde med, at du aldrig har været på shoppetur til London for eksempel.”
Ole så helt forskrækket ud og sagde: “Nej, det har jeg godt nok ikke! Jeg aner heller ikke, hvorfor jeg skulle det.” 
Malene lo og sagde: “Det skal jeg nok få lært dig. Når vi er færdige med den her skattejagt, så tager vi en tur til London. Jeg er sikker på, at du vil elske det, når først du har prøvet det.”
“Ja ja, jeg tvivler, men man ved jo aldrig. Selv en gammel hund kan vel lære nye tricks.”


Næste morgen gjorde de, som havde gjort de andre dage. De pakkede deres rygsække, gik ned og spiste morgenmad, kørte hen og hentede sandwich og drikkevarer og kørte mod bjergene.
Vejen mod Garzeno førte stejlt op i bjergene gennem en endeløs række af hårnålesving. Vejene var ganske smalle og belagt med beton, som mange steder var revnet og smuldret. Det var tydeligvis veje, som var beregnet på sparsom lokal trafik.
De passerede et par små byer, som her tidlig på formiddagen så fuldstændig forladte ud. I de fleste huse var skodderne slået for vinduerne og det eneste tegn på liv var et par steder, hvor der hang vasketøj til tørre.
Da de havde kørt en halv times tid, kom de til Garzeno, som var omtrent lige så øde at se til som de andre byer de havde passeret på vejen. De kørte meget langsomt ind i byen for ikke at overse torvet, hvor de skulle se efter huset i bjergene. Endelig, da de havde kørt længe igennem en labyrint af små gader og skarpe sving,  kom de til kirken, hvor der foran var en meget lille plads med en enkelt bar.
Malene der sad bag rattet sagde: “Hold da op. Det var noget af en tur at komme herop. Det lader også til, at vejen nærmest slutter her. Det er jo bare en smal gyde der fortsætter her efter kirken.”
“Ja, hvis man vil længere op i bjergene, skal man dreje fra lige inden byen. Jens og Paul må jo have været her inde på torvet og så må de have taget turen tilbage ud af byen igen for at finde vejen op i bjergene. Det må da have været nervepirrende, hvis der var nogen efter dem.”
“Ja, men de har jo nok været vant til lidt af hvert som soldater. Der skulle sikkert en del til at skræmme dem.”
De stod nu ud af bilen og gik lidt rundt på pladsen, som ikke var meget mere end femogtyve meter på hver led. Pladsen hed meget passende Kirkepladsen og den lille bar hed Centrumbaren.
Der var ingen mennesker at se, men foran baren var der et blåt plastikbord med to tilhørende stole, hvoraf ryggen var brækket af den ene. De satte sig nu ned og ventede på betjening, men da de havde siddet der i ti minutter, var der stadig ikke sket noget.  
Ole gik nu hen og tog i døren til baren, som gik op og afslørede et lille lokale med et par borde og en lille bardisk. Bag disken sad en ældre mand, som tydeligvis var blevet vækket af, at døren blev åbnet. 
Det lykkedes Malene og Ole at bestille et par øl og gøre manden begribeligt, at de gerne ville sidde udenfor. 
Da de havde fået deres øl, gav de sig til at studere pladsen lidt nøjere. Pladsen var nærmest en trekant, hvor kirken udgjorde den ene side,baren den anden og et par mindre huse den tredie.
Malene så på Ole og sagde: “Find nu dit kompas frem. Vi skal jo finde ud af, hvor øst er.”
Ole dykkede ned i rygsækken og fandt det kompas frem, han havde købt inden de tog afsted. Da han holdt kompasset op, viste det sig, at øst pegede lige mod de to huse, der var på pladsen. Det var umuligt at se bjergene bagved bortset fra de helt høje tinder.
Ole sagde tøvende: “Det var da noget af en streg i regningen. Hvis vi skal kunne se mod øst, skal vi ind i et af husene, og det kan vi jo ikke komme.”
Malene tog en slurk af sin øl, smilede og sagde: “Det tror jeg nu godt vi kan. Huset der til højre er da vist et kommunekontor af en slags. De har jo sikkert åbent hele dagen, og der kan vi da bare gå ind.”
“Vi er da nødt til at have et eller andet påskud. Det er jo ikke et turistkontor, så vidt jeg kan se.”
“Vi lader bare, som om vi ikke kan finde vej op i bjergene. Det vil de garanteret gerne hjælpe med, og imens du får forklaret ruten, tager jeg en masse billeder af udsigten mod øst.”
“Ok, lad os bare prøve. Det værste der kan ske er vel, at de smider os ud, og det tager vi jo ingen større skade af.”
De drak nu deres øl op og gik over til kommunekontoret. Døren stod åben, så de gik lige ind. Stueetagen bestod af et forrum med en lille skranke og døre ind til to kontorer på bagsiden af huset. 
På skanken stod en lille klokke og da Malene ringene op den, kom en yngre mand ud fra det ene kontor.
Manden havde med det samme spottet, at de ikke var italienere, og han tiltalte dem derfor på et udmærket engelsk.
Ole gik igang med at fortælle om deres problem med at finde op i bjergene, og den unge mand, som virkede ivrig for at hjælpe, begyndte straks at forklare, hvilken vej de skulle køre. Han fandt et gammelt slidt kort frem, som han lagde på skranken, hvorefter han pegede og gestikulerede. 
Da Ole og den unge mand bøjede sig over kortet, gik Malene diskret ind på mandens kontor, hvor hun hurtigt fandt mobilen frem og tog en masse billeder hele horisonten rundt.
Ole lod, som om han var interesseret i forklaringerne, men faktisk interesserede kortet ham mere. Kortet viste alle de små veje og stier i bjergene og også alle de huse, der lå spredt rundt omkring. 
Så vidt Ole kunne se, var kortet meget gammelt, og det viste derfor, hvordan det hele så ud tæt på den tid, hvor Jens gravede skatten ned. Det hus de ledte efter måtte være aftegnet et eller andet sted på kortet, tænkte Ole.
Ole bad om lov til at tage et par billeder af kortet, så de havde noget at køre efter, hvilket den unge mand smilende gav ham lov til. 
Da Ole havde taget billederne, kom Malene ud fra kontoret, og de takkede nu for hjælpen, inden de igen gik ud på pladsen.


Da de sad i bilen, sagde Malene: “Jeg fik taget en masse billeder mod øst. Hvis huset findes endnu, er det garanteret med på et af billederne.”
“Fint, jeg fik taget et par billeder af det gamle kort, vi stod og kiggede på. Jeg tror, det er så gammelt, at det viser, hvordan her så ud, dengang skatten blev gravet ned.”
“Jamen så kan vi jo bruge det til at udelukke de huse, der er bygget efter krigen.”
“Ja, og det kan jo også vise os de huse, der måske er forsvundet i årenes løb.” Ole så meget tilfreds ud og fortsatte: “Det var sgu da godt, at vi gik ind på det kontor. Jeg tror det bringer os meget tættere på at finde skatten.”
“Det gør det sikkert, men lad os nu finde et sted, hvor vi kan spise vores frokost inden vi kører tilbage til hotellet. Jeg er ved at være sulten.”
Lidt efter fandt de en lille rasteplads, hvor de kunne parkere bilen og sætte sig i græsset for at spise deres mad. Som sædvanlig var der en betagende udsigt over søen, som lå glitrende i solen her midt på dagen. 
Efterhånden havde de set udsigten så mange gange, så de ikke rigtig lagde mærke til den mere. De var mere optaget af at diskutere, hvordan de skulle få de billeder, de havde taget, forstørret op, så de kunne studere dem ordentligt. 
Malene sagde: “Vi skulle have tænkt på at tage en bærbar eller en iPad med. Det havde vel været fint til at løse opgaven?”
“Ja, en af de store iPads ville være udmærket. Der kan vi jo også nemt zoome ind og ud, hvis der er noget, vi skal studere nærmere.”
Malene samlede sit affald sammen og rejste sig: “Så må vi jo se og få fundet en butik, som sælger iPads. Det kan vi ligeså godt få gjort med det samme.”
“Ok ok, så lad os komme afsted, men jeg er bange for, at vi nok skal helt til Como, inden vi finder en butik som sælger elektronik.”
“Det er da også lige meget,” Malene åbnede bildøren og satte sig ind på førersædet, “der er jo ikke mere end omkring halvtreds kilometer til Como herfra. Det er jo bare en lille sviptur.”
De kørte nu ned fra bjergene, indtil de nåede kystvejen, hvorefter de satte kursen mod Como. De kom igennem mange små byer langs kysten, men ingen steder så de noget der lignede en butik, hvor man kunne købe elektronik. 
Da de nærmede sig Como, sagde Malene: “Prøv at google elektronikbutikker, der ligger garanteret en i udkanten af Como.”
“Det har jeg allerede gjort. Der ligger et indkøbscenter ud til kystvejen lidt længere fremme. Der er garanteret også en butik, som sælger iPads, men jeg har tænkt på, om vi ikke skal købe to iPads, nu vi er igang. På den måde, kan vi sammenligne kortet med billederne direkte ved siden af hinanden?”
“Det var da en rigtig god ide. Så bliver det jo meget nemmere at se forskellene mellem dengang og nu.” 
Da de nåede indkøbscentret fandt de hurtigt en butik, der solgte appleudstyr  og kort tid efter, var de på vej tilbage med Dongo igen. Nu blot to iPads rigere.


Hjemme på hotelværelset fik de hurtigt gjort iPadsene klar og fik derefter læst alle billederne ind, så de kunne begynde at studere dem nærmere. Først kiggede de bare planløst igennem billederne for at se, om der var noget, der umiddelbart sprang i øjnene, og da det ikke gav noget resultat, satte de maskinerne op ved siden af hinanden, så billede og kort viste det samme udsnit.
De gik nu alle Malenes billeder igennem og kunne undervejs fjerne et par huse som ikke var med på kortet og tilføje et par huse, som ikke var med på billederne.
Ole sad lidt og tænkte sig om inden han sagde: “Så vidt jeg kan se, er der tre huse, der kan komme i betragtning, hvis Jens har haft styr på retningen. Er du enig?”
Malene svarede: “Ja, det er jeg vist, men jeg tror kun, der er to som er relevante. Det sidste ligger alt for langt oppe i bjergene. Der ville Jens ikke kunne transportere kisten op alene.” Malene pegede på kortet, så Ole kunne se, hvad hun mente.
“Du har ret, men så er der jo heldigvis kun to huse vi skal koncentrere os om. Det gør det jo kun lettere.”
“Ja, men det bliver jo nok alligevel temmelig besværligt. Ingen af de to huse var med på mine billeder, så de findes måske ikke mere. For at finde dem skal vi sikkert til at lede efter ruiner i tæt krat.”
Ole studerede kortet indgående igen og sagde så: “Jens har garanteret ikke planlagt, at vælge et bestemt hus til at grave skatten ned ved. Det må have været et tilfældigt hus han faldt over, og han har så fra huset kunnet se ned på torvet i Garzeno mod vest. Jens skrev jo også, at huset lå på en bakketop, og jeg synes, at det nederste af de huse vi har valgt at se nærmere på, ser ud til at ligge i en dal. Så det må være det øverste hus, vi skal finde.”
Malene så nøje på kortet og nikkede så: “Jeg tror sørme du har ret. Det må være det hus der ligger højest oppe, vi skal koncentrere os om i morgen. Det bliver da spændende. Jeg glæder mig helt vildt til at komme i gang for alvor. Tænk hvis det virkelig lykkes os at finde skatten.”
“Ja, for fanden. Det kunne da være helt vildt hvis det lykkes, men nu skal vi jo allerførst have fundet huset. Det må være opgaven i morgen.”


Efter at have slappet af en times tid på værelset, gik de en tur langs vandet, mens de nød bare at slentre i solen. Da de igen var på vej tilbage mod hotellet, kom de til en lille strandbar, og da de passerede, blev de vinket ind af Russo, som sad alene ved et af bordene ud mod vandet. 
Russo bad dem om at dele en aperitif med ham, og da de alligevel havde overvejet at finde en bar for at få en drink inden maden, satte de sig ned ved bordet. 
Russo bestilte nu en Campari til dem alle tre og da drinksene blev serveret skålede de med hinanden. Russo spurgte dem, hvad de havde foretaget sig de sidste par dage og de fortalte, at de havde gået nogle dejlige ture forskellige steder i bjergene, som de faktisk havde haft helt for sig selv. Russo fortalte, at han bare havde gået rundt i byen og slappet af, mens han havde nydt det dejlige vejr. 
De snakkede nu om løst og fast, og Russo afslørede sig som en mester i at konversere. De kom ind på alle mulige emner om alt fra politik over biler til økonomi. De berørte også mere private ting,  og Russo fortalte dem blandt andet, at han arbejdede i modebranchen med at importere stoffer til de italienske systuer, som stadig trivedes selv under den voldsomme konkurrence fra østen. 
Malene og Ole fik fortalt om deres arbejde som lærere, og de glæder og frustrationer det gav. På den måde gik tiden hurtigt, og inden de fik set sig om, var de færdig med den anden drink og havde snakket mere end en time.
Malene og Ole undskyldte sig nu og gik hjem på hotellet igen. Begge i højt humør efter de drinks de havde drukket og det gode selskab, de havde været i.


Næste morgen kørte de igen mod Garzeno, hvor de i byens udkant drejede af og fulgte en vej, der førte op i bjergene langs byens periferi.
Husene var bygget helt tæt sammen og flankerede vejen som høje mure. Vejen var ganske smal, og flere steder næsten spærret af biler der holdt parkeret i vejsiden.   
Malene sagde: “Det er da godt, at det er dig der kører bilen i dag. Jeg tror ikke, jeg havde haft nerver til det.
Ole svarede anspændt: “Ja ja, nu kan du jo vente til vi skal ned igen, så kan du få lov til at køre.”
Endelig var de ude af byen og vejen som nærmest klyngede sig til bjergsiden gik nu stejlt opad. Vejens betonbelægning var mange steder blevet til grus, og det gelænder, der skulle beskytte vejfarende mod at styrte i afgrunden, så flere steder ud til at være rustet helt igennem.
Ole kørte meget forsigtigt og holdt sig så tæt op af bjergsiden, som han kunne uden at ridse bilen. Heldigvis havde de vejen for sig selv, så de blev hverken udfordret af modkørende eller presset af biler bagfra. 
Til sidst kom de til et sted, hvor vejen delte sig ned mod en lille gård og videre op i bjergene. Malene bad Ole om at stoppe bilen og fandt kortet frem. Hun sagde: “Den gård ser så gammel ud, så den er garanteret med på kortet. Hvis vi kan finde den, kan vi se, om vi er ved at være i nærheden af huset.”
Malene fulgte nu vejen på kortet med en finger og fandt hurtigt det sted, hvor vejen delte sig. Gården, som de holdt ved, var tydeligt aftegnet på kortet og de kunne se, at de nu var ganske tæt på det hus, de ville undersøge. 
Ole sagde: “Så vidt jeg kan se, skal vi bare et lille stykke længere ud ad vejen, så er vi ganske tæt på huset.”
“Ja, vi skal igennem tre sving mere og så skal vi gå ind i krattet vinkelret på vejen. Vi kan jo se efter, om vi kan få øje på Garzeno. Hvis vi kan det, er vi vel på rette vej.”
“Det lyder som en plan. Lad os prøve det med det samme.”
De kørte nu videre ad bjergvejen, og da de kom til det tredie sving, gjorde de holdt i vejsiden, hvor der var lidt plads, de kunne klemme bilen ind på.
Ole sagde: “Hvis der engang har ligget et hus her, må der jo også have været en vej derind. Skal vi ikke starte med at se, om vi kan finde spor af den. Det vil jo også gøre det meget lettere at finde huset.” 
“God ide. Vi går hver sin vej, og hvis vi finder noget råber vi. Skal vi ikke sige, at vi går i ti minutter og leder. Hvis der er en vej ind til huset, tror jeg ikke den er længere væk.”
De gik langsomt langs vejkanten, mens de så efter spor som kunne ligne begyndelsen på en lille vej. Da de havde gået ti minutter, havde ingen af dem fundet noget, og de vendte nu om for at gå tilbage igen. 
Da Malene var næsten henne ved bilen, fangede hendes øjne to lidt større sten der stod i vejkanten ligesom en lille portal. Da hun så nøjere efter, kunne hun fornemme et forløb i terrænet, som svagt kunne ligne et spor der snoede sig ind imellem træer og buske.
Malene vinkede Ole hen til sig, og da de havde stået lidt og forsøgt at følge sporet, sagde Ole: “Jeg tror sørme, du har fundet vejen. Det er godt nok et meget svagt spor, men hvis vi går ganske langsomt, kan vi sikkert godt følge det.”
“Så lad os prøve, om vi ikke kan finde huset. Det er da vildt spændende det her.”
________________
       24.
Italien 2019


Russo sad på sin altan og nød en cigaret, mens han i tankerne gennemgik, hvad der var sket de sidste par dage. Der var kommet styr på de opgaver tjeneren og gadefejeren skulle løse, så nu var det egentlig bare at vente på, at danskerne skulle gå igang med skattejagten for alvor.
Russo havde fulgt danskernes færden nøje på GPS`en og havde ikke opdaget noget, der lignede andet end det helt almindelige bjergvandrere foretog sig. De var kørt til forskellige steder i bjergene, hvor bilen havde holdt stille nogle timer inden de igen vendte tilbage til Dongo hen på eftermiddagen. ‘
Da han havde røget cigaretten færdig, gik han ind i værelset for endnu engang at se på GPS`en og forvisse sig om, at danskerne nu var på vej tilbage til hotellet. 
Den røde prik blinkede på skærmen, men ikke som Russo forventede på vej ind i Dongo, men derimod i nærheden af Como. Russo fik en heftig hjertebanken og stirrede ophidset på skærmen: “Var danskerne på vej videre, og skulle de slet ikke på skattejagt alligevel?”
Det var måske hans værste mareridt, der var ved at udfolde sig for øjnene af ham, uden at han kunne gøre det mindste ved det. Danskerne kunne jo sagtens være tjekket ud om morgenen, inden de forlod hotellet, og nu var de så på vej videre ned i Italien. 
Russo gik frem og tilbage i værelset, mens hans hjerne kogte af frustrationer og raseri. Endelig tog han sig sammen og begyndte at tænke rationelt. Det var jo slet ikke sikkert, at danskerne var rejst fra Dongo. Måske de bare var på en udflugt til Como, som jo også var et besøg værd. 
Russo tog nu sin telefon og ringede til hotellets receptionen, hvor han høfligt forespurgte, om danskerne stadig boede på hotellet, hvilket han fik bekræftet.
Russo var nu lidt beroliget, men undrede sig over, hvad danskerne foretog sig i Como. Han skulle måske alligevel have sat fysisk overvågning på danskerne fra starten. Nu fik han ikke at vide, om danskerne bare var på sightseeing, eller om de var taget afsted for at mødes med nogen. 
Russo tænkte, at det vist var på tide, han prøvede at charmere sig ind på danskerne. Måske han kunne få dem til at fortælle lidt om, hvad de havde foretaget sig i Como.
Skærmen viste, at bilen holdt stille i udkanten af Como og efter et stykke tid begyndte at bevæge sig nordpå igen mod Dongo. Russo drog et lettelsens suk; danskerne var på vej tilbage i den fælde, der var sat op for dem og Russos planer om fremtiden var igen realistiske.
Efter en times venten kunne Russo se, at porschen nu nærmede sig Dongo igen, og han gik derfor ud på altanen, for kort efter at se bilen parkere nedenfor hotellet.
Da danskerne steg ud af bilen, kunne Russo se, at de hver bar på en flad papkasse. Det var sikkert det, de havde taget turen til Como for at købe. Russo kunne ikke nøjagtigt se, hvad der var i kasserne, men det lignede skærme, så Russo gik ud fra, at det nok var en form for computerudstyr de havde købt.
Russo kunne ikke forestille sig, hvad danskerne skulle bruge computerudstyr til, men det kunne selvfølgelig være, de havde brug for lidt underholdning for at få tiden til at gå på værelset, når de ikke var ude at vandre i bjergene.


Russo instruerede tjeneren i at give besked, hvis danskerne forlod hotellet, og først på aftenen ringede Russos telefon med besked om, at de var gået en tur nordpå langs søen.
Russo skyndte sig ned til søen for måske at kunne nå danskerne, men de var allerede for langt væk til, at han kunne kalde dem op. Russo gik derfor hen på en strandbar, som lå et par hundrede meter længere nordpå helt ned til søbredden. Han håbede, at danskerne havde bestilt bord på hotellet eller en anden restaurant inde i centrum, så han kunne fange dem, når de kom retur fra deres gåtur. Han ville kalde dem hen til bordet, bestille et par drinks og forhåbentlig få godt gang i snakken. 
Når først danskerne fik lidt alkohol indenbords, skulle de nok begynde at snakke. Russos erfaring var, at alkohol var langt det bedste middel til at få folk til at fortælle; også ind imellem det, de gerne ville have holdt for sig selv.
Da Russo havde siddet en halv times tid, kunne han se danskerne i det fjerne og da de var tilstrækkelig tæt på, vinkede han dem hen til sit bord. Først tøvede de lidt, men satte sig så smilende ned og tog imod tilbuddet om en drink inden aftensmaden.
Snakken kom hurtigt igang om løst og fast. Russo fortalte en historie om, at han arbejdede i modebranchen som grossist i stoffer, og danskerne fortalte ivrigt om det, de havde oplevet på deres ture i bjergene. 
Da den første drink var drukket, takkede danskerne ja til endnu en, og de sad nu yderligere en halv times tid og snakkede, hvor danskerne fik fortalt Russo, at de samme dag havde været i Como for at købe iPads. 
Russo spurgte nu interesseret, hvad de skulle bruge iPads til på en vandreferie og de fortalte, at udstyret dels skulle bruges til at spille spil på, men også til at nærstudere bjergene og måske finde stier, som ikke havde været brugt længe og derfor var svære at finde. 
Russo måtte i sit stille sind indrømme, at danskernes forklaring gav god mening. Han var dog sikker på, at det ikke var glemte stier de ledte efter, men derimod kendetegn i landskabet, de skulle bruge for at finde skatten.
Efter at have snakket yderligere nogle minutter undskyldte danskerne sig, takkede for drinks og godt selskab og gik hånd i hånd hen mod hotellet. Russo blev siddende lidt og tænkte over, hvad han havde fået at vide i samtalens løb. Der var ingen tvivl om, at danskerne virkelig have vandret  bjergene som helt almindelige turister, men Russo var overbevist om, at de nu ville til at lede efter skatten, siden de havde købt udstyr, der kunne hjælpe dem med at undersøge bjergene nøjere. 
Russo besluttede, at hvis danskerne dagen efter igen kørte mod Garzeno, ville han aktivere tjeneren og gadefejeren, så de kunne være sikre på, at overraske danskerne i samme øjeblik de fandt skatten.


Næste morgen sad Russo som sædvanlig klar på altanen og holdt øje med Porschen. Han havde allerede været igang længe og både nået at spise morgenmad og gå sin sædvanlige tur langs vandet.
Aftenen før havde han talt med både tjeneren og gadefejeren og beordret dem til at holde sig klar til at tage afsted op i bjergene med kort varsel. Tjeneren havde anskaffet sig en gammel slidt Fiat, som de kunne køre i når det blev aktuelt. Bilen lignede til forveksling alle de andre gamle biler, der kørte rundt i bjergene og ville ikke vække mistanke.
Da Russo havde siddet på vagt en halv times tid, kom danskerne ud fra hotellet, satte sig ind i bilen og kørte nordpå ud ad byen. Russo skyndte sig ind på værelset for at holde øje med GPS`en og han så til sin glæde, at bilen kørte ad samme vej som dagen før. 
Denne gang kørte danskerne dog ikke ind i Garzeno, men kørte udenom og videre op i bjergene, indtil de endelig gjorde holdt et kort stykke efter et sted, hvor vejen delte sig.
Russos hjerte var nær ved at gå i stå af bare spænding. Han var sikker på, at danskerne nu var igang for alvor med skattejagten, og at stedet hvor bilen holdt måtte være tæt på, hvor de ville lede. 
Russo fik med det samme fat i tjeneren og kaldte ham op på værelset: “I skal tage afsted med det samme. Jeg tror, danskerne er ved at lede efter skatten for alvor nu, så der er ingen tid at spilde.”
“Hvor er de nu?”
“Se her på GPS`en, prikken viser hvor bilen holder.” Russo viste tjeneren skærmen og fandt et kort frem, som viste bjergene omkring Dongo.
“Nu sætter jeg et kryds her på kortet, så I kan finde det. Husk nu at være diskrete. De må ikke få mistanke til jer.”
“Vi kører bare forbi det sted, de holder og finder en holdeplads længere oppe ad vejen. Så kan vi liste os ind på dem til fods oppefra.”
“Ok, det lyder som en god plan. Se om I ikke kan finde noget andet tøj, end det I plejer at have på. De skulle jo nødig genkende jer.”
“Jeg finder noget tøj. Vi har en del tøj her på hotellet, som gæsterne har glemt i tidens løb. Jeg tror også, jeg tager et par kasketter til at skjule ansigtet.”
“God ide, men se nu at komme afsted i en fart. Jeg har givet hotellet her besked om, at de ikke skal regne med dig de næste dage.”
Tjeneren skyndte sig at folde kortet sammen og komme ud af værelset, og kort efter kunne Russo se den gamle Fiat køre forbi hotellet på vej mod Garzeno. 
Russo holdt nu næsten konstant øje med den røde prik på skærmen. Det var næsten ikke til at holde ud bare at sidde passiv i en stol. Han ville have elsket at være med oppe på bjerget, men han var blevet for gammel til at liste sig gennem krattet på stejle skråninger. Han ville bare have været til besvær og en risiko for at danskerne opdagede dem, hvis han faldt og kom til skade.
Endelig efter flere timer begyndte bilen at bevæge sig nedad mod Dongo igen. Russo glædede sig til at høre, hvad tjeneren og gårdejeren havde observeret  løbet af dagen. Forhåbentlig havde de set et eller andet, der kunne pege på, hvor skatten lå begravet og måske noget der viste, om danskerne allerede var tæt på at finde det rigtige sted.


Efter et par timers utålmodig venten bankede det på døren, og tjeneren kom ind på værelset. 
Russo spurgte utålmodigt: “Nå, lad mig så høre, hvad I har set i dag.”
Tjeneren stod nærmest ret og svarede: “Vi så danskernes bil holde parkeret, der hvor du havde sat krydset, og som vi aftalte kørte vi lidt længere op ad bjerget for at gemme bilen. Derefter listede vi nedad, indtil vi kunne høre danskernes stemmer.”
“Hvad foretog de sig så?”
“Først så det egentlig lidt planløst ud. De gik frem og tilbage i krattet i et langt stykke tid som om de ledte efter noget, men til sidst koncentrerede de sig om et mindre område, hvor de forsøgte at rydde lidt af krattet med en spade, de havde taget med fra bilen.” 
“Var de ved at grave efter skatten allerede?” Russos stemme bævede at spænding.
“Det tror jeg ikke. Det virkede mere, som om de skulle have fritlagt et eller andet pejlemærke.”
“Underligt. Fandt I ud af, hvad det var, de havde arbejdet med?”
“Ja, da danskerne forlod stedet, så vi, at de havde fundet et fundament til et gammelt hus, som var næsten fuldstændig forsvundet. De var heldige med at finde det, for det var næsten helt gået i et med jorden.” 
“De må jo skulle bruge fundamentet til et eller andet, siden de gør sig så mange anstrengelser for at finde det og grave det fri.” Russo så spørgende på tjeneren.
“Ja, men de gjorde ikke mere, efter at de havde fritlagt fundamentet. Jeg tror, de var trætte af det hårde arbejde i varmen. Det kan være vi bliver klogere i morgen.”
“Ja, måske.” Russo gik lidt rundt i værelset, mens han tænkte sig om. “I morgen kører I op til samme sted som i dag. Danskerne plejer at køre herfra ved nitiden, så I tager afsted klokken syv. Så er vi sikre på, at I er på plads når danskerne kommer. De skal ikke kunne foretage sig noget uden at vi ved det.
“Ok, vi skal nok være klar.”
“Fint. Sørg for at have proviant med. I har jo ikke tid til at køre efter noget. Jeg tror danskerne er tæt på at finde skatten, så de arbejder sikkert længe i morgen.”
“Det skal jeg nok ordne, jeg tager bare noget med fra hotellet.”
“Godt.  Jeg vil have, at du i aften tjekker huset, hvor vi skal være. Det kan være vi hurtigt får brug for det.”
“Jeg går igang med det samme”
Tjeneren forlod værelset og efter at have siddet lidt tog Russo sin hat og sin stok og gik ud fra hotellet for at gå sin eftermiddagstur langs med vandet. Han trængte til at samle tankerne, efter alt det tjeneren havde fortalt. Der var ingen tvivl om, at de nu var tæt på afslutningen på deres årelange venten. Tingene skulle bare gøres rigtigt de næste par dage, så ville han kunne vende tilbage til Rom i triumf som bevægelsens frelser, og der ville ikke, så længe han levede, være nogen der turde udfordre hans lederskab. 
Hans opgave lige nu var, at få aktiveret det hold der skulle rydde op, når det hele var overstået. De skulle jo kunne rykke ind med det samme og fjerne ligene af danskerne, tjeneren og gadefejeren og samtidig sørge for, at alle spor efter hvad der var foregået blev visket bort.
Russo havde ingen betænkeligheder ved at skulle dræbe fire mennesker. Han havde slået ihjel flere gange før, uden at det havde rørt ham noget videre, så det var han klar til igen. 




 


































  








          
           25.
Tyskland 1948


Toget bevægede sig langsomt mod nord på vej mod Hamborg. Der var kun etableret en enkeltsporet forbindelse, så de måtte ofte holde på et vigespor for at lade modkørende tog passere, inden de kunne komme videre. 
På mange af stationerne undervejs blev der holdt lange pauser, mens lokomotivet blev forsynet med vand og kul.  Pauserne kunne passagererne bruge til at få lidt frisk luft og proviantere blandt de mange sælgere, der flokkedes på perronerne, hvor de solgte forskellige mad- og drikkevarer.
Jens, som havde fået plads i en kupe på første klasse, blev for det meste i kupeen, når toget holdt stille. Han havde set så rigeligt af ødelagte byer og ville hellere bruge tiden på at tænke over, hvad der mon kom til at ske, når han kom til Kiel. 
Jens følte, at han kendte Udo godt og kunne stole på ham, men det var alligevel lidt af en chance han tog, når han brugte så stor en del af sin formue på deres fælles forretning. På den anden side, var det jo ham selv, der havde foreslået at de gik i kompagniskab, så Udo kunne jo ikke have haft bagtanker, da de blev enige om at arbejde sammen.
Flere gange undervejs kom der politi gennem toget for at kontrollere passagerernes papirer. Jens havde fået lavet falske papirer, som viste at han hed Dieter Schmidt og kom fra Flensborg. Papirerne var lavet så godt, at de også kunne stå for en ofte ret grundig gennemgang.
Jens havde først overvejet at få lavet officielle papirer på rådhuset, men havde så fået betænkeligheder. En rigtig emsig embedsmand kunne måske finde på at give sig til at rode efter papirer, der kunne bevise hans identitet og derefter sætte spørgsmålstegn ved, om han nu også var den han hævdede at være. 
På et af de mere lyssky værtshuse han kom på, fik han kontakt til en der påstod, at han kunne skaffe næsten alt, og gennem ham havde Jens fået lavet de papirer, han skulle bruge for at rejse. Den samme mand havde også skaffet Jens en næsten ny pistol med tilhørende ammunition.
Jens havde klædt sig i det tøj han havde købt på markedet i München. Han håbede, at han ville slippe lettere gennem kontrollerne, hvis han lignede en forretningsmand med styr på tingene, og indtil videre var det gået glat.
Efter syv timers rejse, ankom toget til Hannover hovedbanegård først på aftenen. Det var tydeligt at se, at der tidligere havde været store buer med glas som  overdækning af perronerne. Men alt var fuldstændig smadret, bortset fra et par buer der stod ligesom ensomt tilbage på terrænet langt fra hinanden. 
Området omkring banegården var hårdt ramt af bomber, men lidt længere væk var der boligkareer, der så ud til at være nogenlunde intakte. Det var tydeligt, at også her var genopbygningen i fuld gang. De fleste hustomter var ryddet og enkelte steder, var murene til nye huse så småt begyndt at rejse sig.
Da toget havde holdt lidt ved perronen, gik der en konduktør igennem toget og fortalte passagererne, at toget tidligst ville køre videre efter tre timer. Der var åbenbart problemer med at skaffe kul til lokomotivet, samtidig med at en del af jernbanestrækningen skulle repareres. 


Jens besluttede at se, om han ikke kunne finde en restaurant i nærheden, så han kunne få noget ordentligt at spise. Han var ved at være godt sulten, og de ville jo nok først være fremme i Hamborg næste morgen, så det ville være godt med et solidt aftensmåltid.
Da Jens kom ud på pladsen foran banegården kunne han se et lys nogle hundrede meter væk, i en ejendom som så næsten uskadt ud. Da han kom derhen kunne han se, at lyset kom fra en lygte der hang over en trappe som førte ned til en restaurant som hed Maximilian. 
Jens kunne høre stemmer og latter fra lokalet og tænkte, at hvis stemningen var god, var maden det sikkert også, så han gik ned ad trappen og åbnede døren ind til lokalet. Støjen og varmen slog ham i møde, men der var også en behagelig lugt af mad, som trak stærkt i ham, så sulten som han var efter den lange togtur.
Så snart Jens havde lukket døren bag sig, kom der en tjener, som viste ham hen til et bord tæt på en buldrende pejs. Jens bestilte med det samme en stor øl, som han kort efter fik serveret sammen med dagens ret, som var en stor portion pølser, kartofler og sauerkraut.
Øllen var god og kold og maden smagte godt, så Jens følte sig hurtigt rigtig godt tilpas. Han havde det næsten, som om han var med til en stor fest, hvor alle kendte alle og faldt hurtigt i snak med en flok yngre mænd som sad ved nabobordet. Snakken gik om løst og fast og da Jens havde god tid, bestilte han endnu en øl, så han kunne nyde det gode selskab lidt længere. 
Alle omkring bordet havde deltaget i krigen, så snakken kom hurtigt til at dreje sig om udveksling af minder fra de forskellige slagmarker, hvor de havde deltaget. 
Jens havde ikke lyst til at skulle forsvare det som SS havde foretaget sig under krigen, så han undgik behændigt at fortælle noget konkret om sin fortid og fortalte blot om et par af de lande, hvor han havde været udstationeret uden at nævne slag eller andre begivenheder, der kunne forbinde ham med organisationen. 
Selv om stemningen omkring bordet var god, lagde Jens mærke til, at et par af mændene ind imellem hviskede sammen og så fjendtligt på ham. Jens tænkte, at de måske var lidt misundelige på ham, som han sad der med sit pæne tøj og så ud til at have mange penge.
Da Jens havde drukket den næste øl, undskyldte han sig og gik mod udgangen for at finde tilbage til banegården. Udenfor var det nu næsten blevet helt mørkt og gaden blev kun svagt oplyst af lampen over indgangen til restauranten.
Da Jens havde gået et kort stykke, blev han ramt af et kraftigt slag i nakken, så han vaklede fremad indtil han stødte mod en stabel mursten som holdt ham oppe. 
Da Jens fik vendt sig om, så han, at de to unge mænd fra restauranten var fulgt efter ham og nu tydeligvis var ude efter at røve ham for, hvad han havde af værdier. 
En af de unge mænd sprang frem imod ham og rettede et slag mod hans kæbe, men selv om Jens var lettere omtåget, lykkedes det ham at dukke sig, så slaget gik hen over hans hoved. 
Pludselig var Jens tilbage i skyttegravene omkring Stalingrad, hvor nærkamp var et spørgsmål om liv eller død. Han blev iskold indeni og var nu kun fokuseret på at slå ihjel for selv at overleve. 
Da den unge mand gik til angreb igen, slog Jens slog ham af al kraft midt i ansigtet, så næsen brækkede og tænderne raslede ud af munden. Manden jamrede, tog sig til ansigtet og bøjede sig frem, hvorefter Jens hamrede et knæ op under hagen på ham. Inden manden nåede at falde, tog Jens en mursten fra stakken, og slog den med alle de kræfter han havde i sig ind i  siden af mandens hoved.  Han faldt nu bevidstløs om på jorden tydeligvis ude af stand til at kæmpe videre. 
Jens kunne nu koncentrere sig om den anden modstander, som stod nogle meter væk og så ud, som om han havde mest lyst til at løbe sin vej. 
Jens samlede en mursten op, og da han gik frem mod den unge mand, vendte denne sig hurtigt om og forsvandt i retning mod restauranten.
Jens var bange for, at der snart ville komme forstærkninger, så han skyndte sig hen mod banegården, hvor han håbede at kunne gemme sig i toget, hvis der pludselig kom en flok efter ham. 
Selv om Jens havde en pistol i inderlommen, ville han nødig bruge den, da et skud hurtigt ville tilkalde politi og skabe en opmærksomhed, han ikke havde brug for lige nu. Pistolen ville han kun bruge som en allersidste udvej.


Da Jens kom ned på perronen, fortalte en konduktør, som var ved at låse dørene til toget op, at der var afgang om mindre end en halv time. 
Jens gik nu ind i toget og fandt sin plads ved vinduet i kupeen, hvor han kunne holde øje med, hvad der foregik på perronen. Efterhånden holdt hans hjerte op med at galopere af sted, og han faldt så meget til ro, at han begyndte at tro på, at han ville kunne fortsætte sin rejse i fred.
Han ærgrede sig over, at han havde været så naiv, at gå alene ind i en beværtning i det fine tøj, han havde på. Tøjet hjalp ham ganske vist til at slippe nemt igennem togrejsen, men det kunne nemt virke fristende på de mange fattige arbejdsløse unge mænd, som Tyskland var så fuldt af lige nu. De kunne jo ikke tro andet, end at han var en rig mand med lommerne fulde af penge. Jens besluttede, at han resten af rejsen ville blive i toget, så han ikke igen risikerede at skulle forsvare sig.
Efterhånden som de nærmede sig tidspunktet for afgang, blev perronen som havde været et mylder af mennesker næsten mennesketom. De eneste der stadig opholdt sig udenfor toget var et par dragere, som havde sat sig på en bænk, mens de ventede på det næste tog. 
Idet toget begyndte at køre, så Jens, at tre mænd kom løbende og hoppede ind i den sidste vogn. Jens genkendte et par af dem, han havde siddet til bords med i restauranten, og han var ikke i tvivl om, at det var ham, de var på udkig efter.
Toget var proppet med mennesker både i kupeerne og i gangene, så det ville tage noget tid, inden forfølgerne nåede frem til Jens` kupe. Han havde dog ikke tænkt sig bare at vente på at blive fanget. Hvis de fik fat i ham, ville det helt sikkert koste ham alle hans værdier og måske endda livet.
For at trække tiden så længe som muligt, tog Jens sin kuffert fra bagagenettet og begyndte at gå frem mod forenden af toget. Han kom kun langsomt frem på grund af trængslen, men trøstede sig med, at forfølgerne ville have samme problemer med at bane sig vej, og de skulle jo også bruge tid på at studere passagererne inde i kupeerne nøje for at få øje på ham.
Til sidst nåede Jens til enden af den sidste vogn, som var adskilt fra lokomotivet af en bagagevogn. Døren ind til bagagevognen var låst, så Jens kunne ikke komme videre. Han var nu fanget som en mus i en fælde og kunne kun håbe på, at forfølgerne ikke fandt frem til ham, inden han fik mulighed for at hoppe af på den næste station, hvor toget stoppede. 
Jens ville ikke kunne bruge pistolen til at skyde sig fri. Han ville alt for nemt komme til at ramme uskyldige i det tætpakkede tog, men han kunne måske bruge den til at true forfølgerne til at holde sig på afstand. Hvordan han så skulle klare sig videre, når først han var hoppet af toget, kunne han ikke lige regne ud. Der ville jo helt sikkert hurtigt blive tilkaldt politi til at fange en  mand, der truede passagererne i toget med en pistol.


Jens mærkede pludselig et hårdt skub i ryggen, da døren til bagagevognen gik op. En af konduktørerne kantede sit ud af døren og begyndte at bane sig vej igennem den tætpakkede gang.
Døren var beregnet til at smække i lås af sig selv, men Jens var hurtig og satte en fod i døren. Da konduktøren var ude af syne, sprang Jens ind i bagagevognen og smækkede døren efter sig. 
Han var vel ikke i sikkerhed nu, men forfølgerne ville ikke kunne komme ind til ham uden at få fat i en konduktør, som de så skulle overtale til at låse døren op.
Jens gik nu fremad i vognen for at se, om der var et godt skjulested, hvor han kunne gemme sig. Vognen var fyldt op af reoler fra gulv til loft i begge sider med en smal gang i midten. I midten af vognen, var der brede skydedøre i begge sider til at læsse og losse bagagen.
Alle reolerne var tætpakket med bagage og der var ingen steder, hvor han kunne klemme sig ind. Der var ikke andet at gøre end at skaffe noget plads på en af hylderne. 
Heldigvis var sidedørene ikke låst, så Jens åbnede den ene, hvorefter han begyndte at smide bagage ud fra den hylde, han havde udset sig. Nu måtte han bare håbe, at der ikke var nogen af passagererne, der fik øje på den flyvende bagage. 
Da han havde smidt nok bagage ud, lukkede han døren og kravlede ind på hylden. Han stablede den resterende bagage op foran sig, så han var usynlig for dem, der gik i gangen.
 
Da Jens havde ligget lidt, gik døren inde fra toget op og han kunne nu høre, at der kom flere personer ind i bagagevognen. 
En stemme som tydeligvis tilhørte konduktøren sagde: “Skynd jer så at se efter, så vi kan få det overstået. Jeg kan jo allerede nu se, at her ikke er nogen.”
En stemme svarede: “Lad os nu få lov til at se ordentlig efter. Vi skal være helt sikre på, at han ikke er med toget.”
“Hvad har han egentlig gjort jer, siden I er så ivrige efter at finde ham?”
“Han overfaldt en af vores kammerater, som har mistet alle sine fortænder og har fået en lang dyb flænge i hovedet.”
“Det lyder sgu da mærkeligt, at han skulle gøre sådan noget, når I siger, at han var velklædt og så ud til at være forretningsmand. Er I sikre på, at jeres ven ikke selv har lagt op til de tæv, han fik?”
En stemme svarede vredt: “Det kan godt være det lyder underligt, men sådan var det nu. Han overfaldt vores ven uden grund.”
“Ok ok, når I siger det, må det vel være rigtigt, men se nu at blive færdige, jeg har meget andet at lave end at rende rundt i bagagevognen og lede efter spøgelser.”
Jens kunne høre, hvordan der blev ledt i alle hjørner og sprækker, men ret hurtigt mistede hans forfølgere modet, da de kunne se, at der ikke var mulighed for at gemme sig nogen steder i bagagevognen så pakket med bagage, som den var. Da de kom til den hylde, hvor Jens lå, gik de bare lige forbi uden at undersøge nærmere, om der gemte sig noget bag den mur af bagage, han havde stablet op foran sig.  
Konduktøren sagde: “Nå, er I snart færdige? I kan jo se, at der ikke er nogen der gemmer sig herinde. Jeg tror, I er blevet sendt afsted på en vildmand. I har jo ikke engang set ham gå ombord i toget. Kom nu med ud herfra. Nu gider jeg fandme ikke bruge mere tid på den her historie.”
Kort efter kunne Jens høre døren smække, og han var igen alene. 
Lige nu var han i sikkerhed, men på et tidspunkt inden de kom til næste station, ville konduktørerne begynde, at finde den bagage frem der skulle sættes af ved næste stop. Hvis han var uheldig, ville de tømme hans hylde, og han ville blive opdaget. Den chance turde han ikke tage. Hvis han skulle ud af den fælde han sad i, var han nødt til at komme af toget på en eller anden måde i en fart. 
Heldigvis kørte toget ind imellem meget langsomt, så der burde være mulighed for at springe af uden at komme til skade. 
Jens kravlede ud fra hylden og gik hen og åbnede en af sidedørene. Når han skulle springe af, skulle toget køre langsomt, men der skulle også være noget krat eller en grøft, han hurtigt kunne gemme sig i. Ellers ville alt for mange mennesker kunne få øje på ham i lyset fra kupeerne, og forfølgerne kunne måske nå at stoppe toget og sætte efter ham.
Jens stod i døråbningen i, hvad der føltes som en evighed. Han kunne svagt se konturerne af landskabet i lyset fra månen og stjernerne, men enten kørte toget for hurtigt, når der var et sted at gemme sig, eller også var det bar mark jernbanen løb igennem, når farten var tilpas lav. 
Endelig nærmede de sig en lille lund, der grænsede op til sporet, og da toget satte farten ned, sprang Jens med kufferten i armene ud fra bagagevognen. Han ramte jorden i noget blødt græs og kastede sig hurtigt ind mellem træerne, hvor han smed sig ned i skjul for passagererne i toget.
Jens lå og ventede på lyden af skrigende bremser, men da der efter et par minutter var helt stille, rejste han sig op og gik op på jernbanesporet. Hvis han fulgte det, ville han på et eller andet tidspunkt finde et sted, hvor han kunne få hjælp til at komme videre nordpå. Sporet måtte jo på et eller andet tidspunkt krydse en større vej eller løbe gennem en by.


Det var nu langt ud på aftenen, og Jens var efterhånden ved at være træt. Det havde været en lang og udmattende dag, som slet ikke var gået, som han havde håbet, inden han tog afsted. Han havde regnet med, at han skulle sidde i en lun kupe i ro og fred, mens toget kørte mod Hamborg. Nu gik han afsted i natten langs et jernbanespor uden at ane, hvor han skulle sove, og hvordan han skulle komme videre nordpå.
Da Jens havde gået og ruget lidt over sin ulykke, begyndte han at tænke over de lyse sider ved situationen. Heldigvis havde han ikke mistet nogle af sine ejendele, så på den måde var der ikke sket nogen større skade. Han ville selvfølgelig blive forsinket inden han kom til Kiel, men Udo vidste jo ikke præcis, hvornår han havde tænkt sig at ankomme, så det var jo heller ikke noget større problem. Hvis bare han sørgede for, at holde sig uden for problemer på resten af turen, skulle det hele nok gå alligevel.
Så længe Jens gik afsted frøs han ikke, men han turde ikke lægge sig til at sove udenfor. Der kunne stadig være frost om natten, og han var bange for at fryse ihjel.
Han måtte se at finde ly for natten, mens han endnu ikke var for træt til at gå, og han spejdede derfor ud over det landskab, han gik igennem for at finde noget, der kunne fungere som ly for natten. 
Heldigvis var der ingen skyer for himlen, og månen og stjernerne gav nok lys til, at han kunne orientere sig. Da han havde gået en times tid, fik han øje på, hvad der lignede en gammel forfalden lade, som lå i et skovbryn tæt på jernbanen. Jens gik forsigtigt nærmere, mens han lyttede efter lyde inde fra bygningen. Han ville ikke risikere, at komme til at overraske nogen der gemte sig for natten i den gamle lade.
Da han kom helt hen til laden, lagde han øret til porten, men kunne ikke høre nogen lyde derinde fra. Forsigtigt tog han i håndtaget og da han satte skulderen til, gik porten op med en høj knirken. Hvis der var nogen, der gemte sig inde i bygningen, var de ihvertfald advaret nu.
Da Jens` øjne havde vænnet sig til mørket, kunne han skimte det indre af laden, som viste sig at være et stort nøgent rum, som ikke indeholdt andet end gammelt skrammel som lå smidt i hjørnerne. 
Laden var tydeligvis ikke i brug længere, men da Jens havde ledt lidt langs væggen, fandt han en bunke halm som lugtede friskt, og der lagde han sig udmattet til at sove, mens han pakkede halmen omkring sig for at holde varmen.


Næste morgen vågnede Jens meget tidligt, og allerede inden det begyndte at lysne, var han på vej hen ad skinnerne. Det var tydeligt, at foråret var på vej for alvor nu. Da solen stod op, varmede den hans ryg, så han måtte tage frakken af. Viber og lærker tumlede sig over markerne, mens fuglesangen steg og faldt. Der kom kun sjældent tog, så han kunne gå næsten uforstyrret på sporet.
Da han havde gået et godt stykke tid, kom han til en mindre by, som var ved at vågne i morgenlyset. Jens gik ned ad hovedgaden, hvor han kom til et lille hotel, som så ud til at holde åbent. 
Han gik nu ind og satte sig i restauranten. Der var ingen der tog videre notits af ham, da hans fremtræden på trods af den turbulente aften og nat var rimelig pæn. Han kunne stadig gå for at være en forretningsrejsende med ærinde i byen.
Jens fik et solidt morgenmåltid, som han måtte beherske sig for ikke at sluge. Han kunne ikke mindes, hvornår han sidst havde været så sulten. Begivenhederne dagen forinden havde åbenbart påvirket ham mere, end han lige troede.
Da Jens var færdig med maden, spurgte han servitricen, hvornår det næste tog gik og fik at vide, at det eneste tog som gjorde holdt i byen afgik om en time, så han havde god tid til at finde ned på stationen.
Mens Jens drak det sidste kaffe, satte han sig til at studere en avis som var efterladt på et af bordene. På forsiden var der en lille notits som sagde:


“Eksprestoget mellem München og Hamborg blev i aftes udsat for hærværk, idet en yngre mand smed en del bagage ud inden han selv sprang af toget. Hændelsen foregik mellem Eschede og Unterlüss. Den unge mand er i forvejen eftersøgt for at groft overfald, som han foretog tidligere på aftenen. Offeret for overfaldet ligger på sygehuset i kritisk tilstand.
Den unge mand beskrives som midt i tyverne, slank og velklædt i jakkesæt, frakke og hat. Han er omkring 1,8 meter høj og har blå øjne og rødbrunt hår. 
Oplysninger gives til nærmeste politi.”


Jens var med det samme klar over, at han ikke kunne tage toget videre. Alle konduktører, havde selvfølgelig fået indprentet beskrivelsen af ham, og han ville hurtigt blive opdaget og arresteret. 
Men hvis han ikke kunne tage toget, hvordan skulle han så komme videre? Han kunne jo ikke blive ved med at gå langs sporet. Det ville for det første tiltrække opmærksomhed i dagslyset, og for det andet var det en alt for lang tur at gå to fods.
Da Jens havde siddet lidt og funderet, kom han til den konklusion, at det eneste han kunne gøre i situationen, var at anskaffe sig en bil eller en motorcykel. På den måde kunne han komme nordpå uden at blive udsat for nysgerrige blikke, og hvis han satte kursen nordvest mod Bremen, ville han hurtigt komme væk fra det område, hvor han var eftersøgt.
På vejen gennem byen havde han bemærket en bygning i en sidegade, som kunne ligne et autoværksted, så istedet for at gå mod banegården, gik han tilbage ud af byen, indtil han kom til den rigtige vej. Hvis ikke mekanikeren selv  havde noget til salg, kunne det være han vidste, om andre havde et køretøj til salg.
Værkstedet lå ved en lille plads, hvor der stod en benzinpumpe, og var egentlig bare et forstørret skur med en port der fyldte hele bredden af bygningen. Jens kunne høre kraftige bankelyde indefra skuret, så han gik hen og åbnede en dør, der sad i siden af bygningen. 
Værkstedet var dunkelt belyst, kun oplyst af en svag pære i loftet og det dagslys der kom ind gennem de snavsede vinduer. Da Jens havde vænnet sig til det svage lys, fik han øje på et par ben, som stak ud under en bil, der var klodset op på et par donkrafte. 
Jens rømmede sig et par gange, og endelig dukkede der en ældre mand frem under bilen.
Da manden fik rejst sig op, undskyldte Jens for forstyrrelsen og sagde så: 
“Jeg vil høre, om du har et køretøj til salg eller ved, om der er andre her i nærheden, der har noget de vil af med.”
Manden svarede ikke lige med det samme. Han fandt først en pibe frem, som han kradsede og, stoppede og tændte. Da han havde bakket lidt på piben sagde han: “Du går lige til sagen, skal jeg love for. Det kan jeg da faktisk godt lide, men det viser jo tydeligt, at du ikke er herfra egnen.  Hvor er du egentlig fra?”
Jens tænkte først på at sige, at han kom fra Dresden for at sløre sit spor, men holdt så fast i sin historie. Nok var historien en løgn, men han havde efterhånden genfortalt den for sig selv så mange gange, at det næsten føltes som sandhed. Jens sagde: “Jeg kommer fra Flensborg. Helt oppe ved den danske grænse.”
“Og nu vil du have noget at køre hjem i?”
“Ja, det var tanken. Jeg er træt af at køre i tog og med en bil, kan jeg også nemmere komme ud til mine kunder.”
“Er du handelsrejsende?”
“Ja, det er jeg. Vi sælger luksusvarer som kaffe, the og chokolade.”
“Det kan der da ikke være meget salg i, så fattige som alle folk er.”
“Nej, det er svært, men der er alligevel en del mennesker, der har penge til at købe luksus.”
“Ja, her i byen får du ikke solgt noget. Vi er fattige som kirkerotter alle sammen.”
“Jeg var egentlig også på vej videre, da jeg så dit værksted og fik lyst til at spørge, om du kan skaffe et køretøj. Jeg har spurgt lidt undervejs, hvor jeg har været inde for at gøre forretninger, men jeg har ikke fundet noget endnu.”
Manden bakkede langsomt på piben, mens han åbenbart tænkte sig grundigt om. Endelig sagde han: “Jeg har faktisk en bil, du måske kunne være interesseret i. Kom med, så kan vi se på den.”
Manden vendte sig nu om og Jens fulgte efter ham ned i bunden af bygningen, hvor en dør førte ud til en lille baghave. Da Jens kom ud i dagslyset igen, kunne han se, at der var sat et halvtag fast på bagsiden af værkstedet. Under taget holdt der en lille bil, som Jens straks genkendte som en Opel P4.
Det ville være en perfekt bil i hans situation. Stor nok til at han kunne køre behageligt, men ikke så stor at den tiltrak sig opmærksomhed. Hvis ellers bilen var i orden, kunne han være fremme i Kiel allerede samme dag, og de kunne jo sikkert sagtens bruge en bil i firmaet fremover.
Jens ville ikke lade sig mærke med, hvor begejstret han var, så han gik lidt rundt, mens han så skeptisk på bilen. Da han havde været rundt om bilen et par gange, sagde Jens: “Ja ja, det er da en fin bil, men den er jo ikke fra i går, og det er vist ikke meget motor, der sidder i den.”
“Nej, den er jo ikke ny, men den er velholdt, og den har ikke gået ret mange kilometer.”
“Kunne du prøve at starte den.”
Manden gik ind i værkstedet og kom lidt efter ud med en nøgle i hånden: “Du kan selv prøve at starte den. Du skal bare give den lidt choker, så starter den første gang.”
Jens satte sig nu ind på førersædet, trak chokeren ud og drejede nøglen. Bilen gik igang i første forsøg, og Jens måtte tage sig i ikke at smile bredt. Jens var nu indstillet på at handle, men ville selvfølgelig prøve at få bilen så billigt som muligt, så han ville prøve at prange lidt. 
Jens rakte hånden frem og sagde: “Jeg er klar til at handle, hvis du giver mig en god pris.”
Manden tænkte sig lidt om og nævnte så en pris, som Jens så bød et godt stykke under, hvorefter manden nævnte en lidt lavere pris, og Jens derefter en lidt højere. På den måde nærmede de sig hinanden, og til sidst blev de enige om en pris, de begge kunne være tilfredse med.
Manden bakkede lidt på piben og sagde så: “Tak for handlen. Der fik du en god bil til en god pris. Jeg går lige ind og laver en kvittering til dig. Du kan jo køre bilen om foran og læsse din kuffert ombord imens.”
Jens satte sig ind i bilen og kørte den forsigtigt om på forpladsen foran værkstedet. Der var ikke noget bagagerum i bilen, så han smed kufferten om på bagsædet.
Kort efter kom manden ud med en kvittering, og Jens betalte det aftalte beløb. Jens bad nu om at få bilen fyldt op med benzin, og da det var gjort, var han klar til at køre.


Jens satte sig nu ind i bilen, og fandt hurtigt ind på motorvejen mod nord. 
Han var fristet til at køre direkte mod Hamborg, men besluttede sig til at holde fast i planen og drejede fra mod Bremen, så snart det var muligt.
Motorvejene var efterhånden sat nogenlunde istand, og da der kun var sparsom trafik, kom Jens hurtigt på afstand af jernbanen. Da han havde kørt et par timer, begyndte han at ånde lettet op og følte sig nu efterhånden sikker på ikke at blive opdaget.   
________________




                                          26.
    Italien 2019




Malene og Ole fulgte nu det svage spor som ledte væk fra vejen og ind i krattet. Bevoksningen lav og bestod mest af tørt græs og krybende buske, så de havde ingen problemer med at komme frem.
Da de havde gået et par hundrede meter, kom de ind i en lille skov, hvor der var en lysning i midten.
Malene sagde: “Det her kunne da godt ligne et sted, hvor der engang har ligget et hus.”
Ole svarede: “Ja, det her ser rigtigt ud. Lad os nu lige se på det gamle kort, om ikke huset lå i en lille skov.”
Ole tog nu en iPad i tasken og da det rigtige billede dukkede op på skærmen, kunne de se, at huset faktisk havde været omgivet af skov på alle sider, bortset fra den der vendte ned mod dalen. 
Ole så op fra skærmen og så sig omkring. Han sagde: “Jeg er helt sikker på, at det her er det rigtige sted, det passer også med afstanden til vejen, så nu skal vi bare have fundet huset. Det må jo være her, men der er godt nok ikke noget at se, der kunne ligne et hus. Det ser ud til, at huset er revet ned og alle bygningsmaterialerne er fjernet og sikkert genbrugt andre steder. Hvis det bare havde fået lov til at forfalde, ville der være mere tilbage af det nu. Det er da fandens nok, at de har været så grundige”
Malene sagde: “Jeg tror du har ret. Det her må være det rigtige sted. Hvis du går lidt rundt og leder, går jeg tilbage til bilen og henter spaden. Hvis vi bruger den til at stikke ned i jorden, må vi kunne finde husets fundament. Det må jo stadig være her, selv om alt andet er væk.”
Ole gik nu lidt planløst rundt og sparkede i græsset, mens han ventede på Malene. Han var sikker på, at de nok skulle finde huset, men det kunne godt komme til at tage lidt tid. 
Jorden var fyldt med sten, så det ville ikke blive let at opdage fundamentet, men de kunne jo ikke gøre andet end at tage fat og se, om de kunne finde sten, der lå på række efter hinanden. Det ville jo være et sikkert tegn på, at de havde fundet huset.
Lidt efter kom Malene tilbage med spaden, og de begyndte nu at stikke den i jorden forskellige steder, som de syntes kunne passe med billedet. Det viste sig dog hurtigt, at Oles bange anelser holdt stik. Jorden var så fuld af sten, at de måtte finde en anden fremgangsmåde.
Malene sagde: “Det her dur ikke. På den her måde kan vi jo lede i flere dage, inden vi finder noget.”
“Du har ret,” svarede Ole, “vi bliver nødt til at grave noget af jorden væk, så vi kan få øje på fundamentet. Det bliver godt nok et kæmpe arbejde, men der er vist ikke andet at gøre.”
“Vi kunne prøve at lave sådan nogle søgegrøfter, som man bruger ved arkæologiske undersøgelser. Så kunne vi måske være heldige at finde noget hurtigt.”
De skiftedes nu til at grave lange smalle grøfter på kryds og tværs af lysningen. Det var hårdt arbejde i varmen, især fordi jorden var fuldstændig filtret af rødder. Men endelig efter en times slid ramte Malene en par store sten, der lå i forlængelse af hinanden, og da hun gravede lidt mere fik hun hurtigt frilagt så meget, at det tydeligvis var fundamentet de endelig havde fundet. 
Malene sagde mens hun tørrede sig over panden og pustede ud: “Så lykkedes det endelig. Nu skal vi bare have fundet det nordre hjørne. Har du kompasset med?”
“Nej, det ligger i bilen, men vi kan vel bare bruge en mobiltelefon.”
Ole fandt sin mobiltelefon frem og startede kompasappen. Da de først havde fundet retningen mod nord, kunne de hurtigt grave fundamentet fri indtil de fandt det nordre hjørne. 
Ole lænede sig op af spaden og sagde: “Så nåede vi så langt. Nu synes jeg endelig, at jeg kan begynde at skimte skatten.”
“Sådan har jeg det også. Så må vi håbe, at der er noget at finde og det ikke bare er en practical joke, din onkel har fundet på.”
“Hvis det er det, så var det fandme en syg humor, man havde i gamle dage. Men lad os nu lige finde kisten først, så kan vi jo se, om det har været alt besværet værd.”
Malene tænkte sig lidt om inden hun sagde: “Jens skrev, at vi skulle gå halvtreds meter stik nord. Jens har jo ikke haft noget målebånd med, så mon ikke han mener halvtreds store skridt i nordlig retning.”
“Du har nok ret. Det er jo den eneste måde han har kunnet måle afstanden på. Hvis bare vi vidste, hvor stor Jens var, kunne vi vel nogenlunde regne hans skridtlængde ud.”
“Mon ikke han har haft en højde et sted mellem dig om mig, så hvis vi gør det på den måde, at vi hver tager halvtreds skridt, ligger skatten vel et sted  imellem der, hvor vi når til. 
“Det lyder rigtigt, men skal vi ikke vente til i morgen med at lede videre. Det er ved at være sent, og jeg er faktisk ret træt efter alt det gravearbejde.”
“Ok. Så pakker vi sammen for i dag. Vi er da også nået langt. Med lidt held skulle vi vel kunne finde skatten i morgen.
Malene og Ole kørte nu tilbage til hotellet i adstadigt tempo. Begge var trætte efter det hårde arbejde, men de var samtidig spændte på, hvad de ville finde næste dag. De følte begge, at skatten næsten lå lige for deres fødder, så de bare skulle samle den op dagen efter. 
Malene sagde: “Hvad gør vi egentlig, når vi har gravet skatten op? Vi kan vel ikke tage den med ind på hotellet. Det vil jo skabe en masse opsigt, hvis vi kommer slæbende på en gammel beskidt kiste.”
“Jens anbefalede jo også, at flytte juvelerne over i poser, så jeg har købt nogle solide lærredsposer. Kisten er også alt for farlig at beholde. Den er jo armeret med en masse sprængstof som bliver udløst, hvis nogen forsøger at åbne kisten uden begge nøgler.  Jeg har faktisk tænkt på, at hvis vi finder skatten i morgen, lægger vi juvelerne i bilen og tjekker ud fra hotellet i overmorgen. Så kører vi hjemad, og hvis vi kan holde til det, kører vi i et stræk uden at overnatte på et hotel undervejs.”
“Hvis bare vi skiftes, kan vi sikkert sagtens køre hjem i et stræk, men hvad så når vi kommer hjem? Vil du bare have juvelerne i lejligheden?  
Ole sad lidt og tænkte dig om, inden han sagde: “Måske vi skulle leje et sommerhus et sted. Hvis vi finder et der ligger lidt diskret for sig selv, kan vi få set på skatten og blive enige om, hvad vi gør med den, uden at der er nogen der ser noget.”
“Det er en god ide. Vi kan jo bare booke et sommerhus, mens vi kører nordpå. Der er en masse sommerhuse til leje rundt omkring på Sjælland, så vi skal nok finde noget der passer. Vi kan måske nå at få lidt badeferie inden sommeren er forbi.”
“Ok, jeg tror, vi har en plan,” sagde Ole leende.
“Det har vi ihvertfald,” svarede Malene.
Da de kom tilbage til hotellet, lagde de sig begge to til at sove en times tid og istedet for deres sædvanlige gåtur langs søen, gik de bare ned i restauranten og bestilte en drink inden de satte et solidt måltid til livs. De var begge blevet godt trætte af det hårde arbejde, så de kunne sagtens sætte den fulde italienske menu til livs fra antipasti til dulce. 
Da de var færdige med maden, fik de begge en espresso og sad nu bare i stilhed og slappede af, mens de nød udsigten over vandet. 
Næste morgen var de tidligt på færde og efter at have hentet sandwich og masser af vandflasker, var de hurtigt på vej op i bjergene igen. De var begge i højt humør og spændte på at se, hvad dagen ville bringe. Faktisk var ingen af dem i tvivl om, at de nok skulle finde skatten inden aften, så de var allerede i tankerne på vej i sommerhus i Danmark, hvor de kunne åbne kisten og endelig få at se, hvad den indeholdt.
Da de var ved at nærme sig stedet, hvor de skulle parkere bilen, sagde Malene: “Det er egentlig underligt. Jeg synes ikke, jeg har set den unge tjener fra hotellet eller gadefejeren de sidste par dage. De første par dage synes jeg, at vi så dem hele tiden.”
Pludselig løb det koldt ned ad ryggen på Ole. Han fik dog hurtigt samlet sig og sagde: “Det er nok bare en tilfældighed. Her i turistsæsonen er de garanteret på arbejde hver dag, men vi er bare ikke løbet ind i dem.” 
Ole fik en ubehagelig fornemmelse af, at de var i fare, men han skød den hurtigt fra sig igen. I dag var jo den store dag, hvor de ville blive belønnet for alle deres anstrengelser, så han skulle ikke ødelægge den ved at være i dårligt humør.  
Kort efter parkerede de bilen og begav sig hurtigt afsted ind ad stien mod hustomten. Da de nåede frem lokaliserede de hurtigt det nordre hjørne og som de havde aftalt, gik først Malene halvtreds skridt og derefter Ole. På det sidste stykke måtte de begge bane sig vej gennem buske og træer, hvilket gjorde det besværligt både at holde retningen og få længde nok på de skridt de tog.
Malene sagde: “Jens må da have haft samme problemer, som vi har, tror du ikke? Træerne og buskene kunne da godt se ud til at have stået her siden krigen.”
“Det har garanteret været det samme for Jens, men vi udvider bare søgningen lidt både i længden og i bredden, så finder vi det nok.”
“Du er vel ikke tilfældigvis stødt på en cirkelrund sten.”
“Nej, desværre. Vi kommer nok til at finde den på den hårde måde, ved at grave ligesom i går, er jeg bange for. 
Malene sukkede og sagde: “Ok, så går jeg igang først og bevæger mig op mod dig.”
Malene gravede nu en smal grøft ligesom dem, de havde lavet dagen før, men da hun havde gravet et par meter måtte hun holde pause uden at have fundet andet end småsten. 
Ole tog nu fat fra sin ende med samme resultat og da de havde skiftet et par gange mødtes grøfterne, uden at de havde fundet noget der lignede en stor rund sten.
Ole hvilede sig lidt på spaden og sagde: “Vi må prøve, at udvide søgningen på begge sider af der, hvor vi nu har gravet.” 
Malene svarede træt: “Ja, der er vel ikke andet at gøre. Det bliver hårdt at skulle grave to grøfter mere. Jeg synes allerede mine arme er tunge som bly.”
“Vi graver bare i det tempo, vi kan holde til. Hvis vi ikke finder skatten i dag, tager vi da bare fat igen i morgen.”
De gik nu igang med gravearbejdet og efter nogle timers hårdt arbejde, havde de gravet to nye grøfter, igen uden resultat. De havde ikke fundet andet end småsten efter at have gravet sig igennem sejt græs og rødder fra træer og buske.
De var nu begge gennemblødt af sved og fuldstændig udmattede af det hårde arbejde.  
Ole smed spaden fra sig og sagde: “Nu holder vi en lang pause. Find et sted i skyggen, så henter jeg mad og vand. Vi må lige finde ud af, hvordan vi griber det her an nu.”
Malene havde fundet et sted i skyggen, hvor jorden var blød og græsset tykt, så de kunne sidde behageligt, mens de spiste deres mad. Der var ingen af dem, der rigtig havde en ide til, hvad de nu skulle gøre. 
De kunne selvfølgelig fortsætte med at udvide eftersøgningen, men det virkede bare så ørkesløst lige nu efter det hårde arbejde, de havde haft hele formiddagen. Til sidste blev de enige om, at de lige ville hvile lidt, inden de tog beslutninger om den videre fremfærd.
Malene faldt i søvn med det samme, mens Ole lå og spekulerede for at finde en løsning. Pludselig slog det ham, at Jens jo sikkert ikke havde haft et kompas, så om det lige var det ene eller det andet hushjørne, der vendte mod nord kunne være svært for ham at afgøre. Det måtte vel bare være et af de hjørner, der vendte væk fra dalen.
Ole rejste sig, tog spaden og gik hen til fundamentet igen. Det var, som om han havde fået nye kræfter, og han fik hurtigt frilagt det modsatte hjørne, så han kunne prøve at gå de halvtreds skridt i den nye retning. Da han havde talt til halvtreds, stod han nøjagtigt der, hvor Malenes hoved lå i det bløde græs.
Da Malene kort tid efter vågnede og fik øje på Oles glade ansigt, sagde hun, mens hun så surt på ham: “Hvorfor dælen er du så glad, vi har jo ikke fundet en skid, og vi skal vel bare blive ved med at grave hele eftermiddagen og de næste mange dage.”
Ole fortalte hende nu om sin nye teori og uden at det hjalp det store på hendes humør, rejste hun sig op, og Ole gav sig med det samme til at grave der, hvor de havde ligget. 
Der var ingen store rødder der skulle graves igennem, så Ole fik hurtigt frilagt et stort område, og pludselig fandt han det, de havde ledt efter - en flad rund sten.
Stenen var tung, men ved fælles hjælp fik de den gravet fri og fjernet, så de kunne komme til at grave i jorden nedenunder. Allerede efter et par spadestik ramte Ole noget hårdt og da de fik gravet lidt fri, kunne de se, at de havde fundet det buede låg af et skrin. 
Ole sagde knyttede hænderne og rakte dem op mod himlen som i en sejrsrus: “For satan Malene. Det lykkedes. Vi har fundet skatten.” Malene sprang ham om halsen, og de dansede rundt, mens de jublede af glæde og lettelse.
Da de endelig faldt til ro, gravede de forsigtigt skrinet fri hele vejen rundt og kunne nu se, at det så ud til at være lavet af messing eller et andet gult metal. Der var ingen udsmykning på skrinet. Bare et håndtag i hver side og to nøglehuller foran. 
Malene sagde: “Skal vi se, om vi kan få det op af hullet? Det ser godt nok tungt ud, men hvis Jens kunne bære det, kan vi vel også.”
De lagde sig nu på knæ i hver sin ende af hullet og trak til af alle kræfter, men det var, som om skrinet ikke ville slippe sin grav. Ole stak nu spaden ind under skrinet og prøvede at vippe det løs. De måtte prøve et par gange, inden skrinet endelig slap sit tag i jorden, og de kunne få det lempet op af hullet.
Malene gned sig over sin ømme lænd og sagde: “Det går jo som smurt. Nu mangler vi bare at få åbnet skrinet og få fordelt juvelerne i poserne, så er vi på vej hjem igen.”
“Ja, det har været hårdt arbejde de sidste par dage, men til sidst gik det jo nemt. Jeg går op til bilen og henter nøgler og poser, så vi kan komme videre.”
I det samme trådte tjeneren og gadefejeren frem fra deres skjul mellem træerne, begge med en pistol i hånden.
Tjeneren sagde: “Mange tak for hjælpen. Sikke en masse arbejde I har sparet os for. Hvis I nu bare gør som vi siger, sker der jer ikke noget, men hvis I prøver på at flygte eller råber op, bliver I skudt på stedet.”
Ole blev nu beordret til at tage fat i skrinets ene håndtag, mens gadefejeren tog fat i det andet. Tjeneren holdt fat i Malenes arm og holdt pistolen ind i hendes side. 
Sammen bevægede de sig nu ud til vejen, hvor skrinet blev lagt ind på porschens bagsæde. Malene og Ole blev nu kommanderet til at sætte sig ned i græsset i vejkanten, mens gadefejeren hentede den anden bil.
Ole var nærmest i chok og han kunne se, at Malene havde det på samme måde. Det var jo gået så fint, indtil det hele pludselig var vendt på hovedet. Ole var sikker på, at de ville blive dræbt, så snart de ikke længere var til nytte, og lige nu havde han ingen ide om, hvordan de skulle kunne slippe fri. Det var  to stærke unge mænd, de var oppe imod, og de var tilmed vant til at håndtere våben - den ulige kamp kunne de umuligt vinde.        
Da gadefejeren kom med bilen, blev fik Malene bundet hænderne på ryggen, hvorefter hun blev smidt ind på bagsædet og bilen fortsatte ned ad bjerget.
Ole fik nu besked på at sætte sig ind på førersædet, og mens tjeneren dirigerede vejen, holdt han konstant sin pistol presset ind i Oles side.




















 














________________




                                           27.
   Danmark 1952 


Jens sad i toget på vej fra Middelfart til Odense. Han lignede enhver anden rejsende på første klasse - nydelig i tøjet og med en solid læderkuffert i bagagenettet.
Den forretning han og Udo havde arbejdet på at få igang, var efterhånden ved at være så stor, at de kunne leve komfortabelt af overskuddet. De første par år havde været magre med rationeringer på næsten alt og stort besvær med at få lov til at importere luksusvarer. Båndene var dog efterhånden ved at være løsnet, og de kunne nu handle både i Tyskland og i Skandinavien. 
Jens havde allerede været på forretningsrejse flere gange både i Danmark, Norge og Sverige og alle steder var hans forklædning, som en tysker der kunne tale lidt gebrokkent dansk gået rent ind.
Fremtiden havde faktisk tegnet lys for Jens indtil for nogle få måneder siden, hvor han efter at have hostet kraftigt i en periode fik konstateret lungekræft. Lægen havde tilrådet operation, selv om chancen for helbredelse var meget lille og Jens havde valgt, at lade sig operere, fordi han ikke kunne udholde bare at vente på døden. Nu blev der i det mindste gjort noget, også selvom det måske var omsonst.
Jens havde besluttet, at han ville pakke en kuffert, som ville gøre det muligt for den som fandt den at finde frem til skatten. Jens havde ikke anden familie end sin søster, så han ville efterlade kufferten i hendes hus. Hvis han var så heldig at blive rask, ville han hente kufferten igen og selv tage afsted til Italien og ellers håbede han, at enten hun eller en efterkommer af hende engang ville finde kufferten. 
Det nemmeste havde selvfølgelig været at opsøge søsteren, men Jens var sikker på, at hun ville smække døren i hovedet på ham uden at høre på, hvad hans ærinde var. Hvis han endelig fik lov til at aflevere kufferten, ville hun sikkert smide den uåbnet ud, så snart han var gået igen. 
Jens havde overvejet, at give nøglerne og instruktionerne til Udo, men på en eller anden måde følte han, at det var forkert, at skatten skulle glide over på fremmede hænder. Hvis hans søster eller hendes børn og børnebørn fik glæde af pengene, var det som om han også selv fik lidt ud af det.


 Udo havde diskret overvåget søsterens hus et par gange og havde fundet ud af, at huset stod tomt fra om morgenen og indtil først på eftermiddagen, hvor søsteren kom hjem fra sit arbejde i guldsmedebutikken. Jens havde derfor taget et meget tidligt morgentog fra Kiel og var nu i Odense lidt efter otte.
På banegårdspladsen steg han på en sporvogn, som kørte ud til den bydel, hvor søsteren boede, og kort efter stod han foran huset i det stille villakvarter. 
Han var sikker på, at kvinderne i de omkringliggende huse for størstedelen var hjemme, så han var nødt til at regne med, at nogen havde fået øje på ham og fulgte med i, hvad han foretog sig. Jens ville ikke have politiet på halsen og for ikke at ligne en indbrudstyv, gik han rask op til hoveddøren og ringede på. Han lod nu som om, han ventede på, at der skulle blive lukket op, men i virkeligheden arbejdede han ihærdigt på at dirke døren op. 
Jens fik hurtigt has på låsen, og da døren gik op, lettede han på hatten, som om han hilste på nogen, inden han gik ind og lukkede døren bag sig. Han håbede, at den lille komedie, kunne overbevise nysgerrige blikke om, at han var en ventet gæst i huset.
Før krigen havde Jens et par gange været på besøg hos søsteren og hendes familie og havde altid overnattet i et gæsteværelse på første sal. Han kunne huske, at der i værelset var en lav reol helt fyldt op med bøger og han var sikker på, at reolen var bred nok til, at han ville kunne gemme kufferten bag den.
Jens skyndte sig op ad trappen, og da han kom ind i gæsteværelset, så det fuldstændig ud som sidst, han havde været på besøg. Det var tydeligvis ikke et rum, der blev brugt ret meget, og reolen stod nøjagtig, som han han kunne huske det. Han tog nu hat og frakke af og begyndte at tage bøger ud fra reolen, så han kunne flytte den. Reolen var tung, så der skulle flyttes mange bøger, inden den kunne rokkes ud fra væggen. 
Da Jens endelig langt om længe havde flyttet reolen tilstrækkeligt til, at han kunne få kufferten lirket ned bag den, fik han øje på en skunklem som sad skjult bag reolen. Med det samme ændrede Jens planer. Det var jo langt bedre at gemme kufferten i skunken - der ville den kunne ligge skjult indtil nogen engang i fremtiden gik igang med at renovere huset. 
Jens masede nu reolen så langt ud, at han kunne få skunklemmen op og få lagt kufferten ind. Som en ekstra sikring gav han kufferten et kraftigt puf, så den gled et godt stykke væk fra åbningen.
Nu manglede han bare, at få reolen på plads igen og få fyldt bøgerne ind på hylderne. Jens tog med det samme fat på opgaven, men han kunne tydeligt mærke, at sygdommen havde tæret på hans kræfter og først efter lang tid var han færdig. Sveden drev nu ned af ham, men der var ikke tid til at hvile. Han havde allerede været for længe i huset, så han vaklede ned ad trappen, tog frakke og hat på, gik ud ad døren, hvor han lod, som han hilste farvel, og gik så hurtigt han kunne ned ad villavejen væk fra huset.
Da han  havde gået lidt, kom han til at mærke på den ene frakkelomme og opdagede, at han havde glemt at lægge nøglerne ovenpå kufferten. Først var han ved at vende om, men besindede sig så - den der fandt kufferten, måtte enten skaffe sig nøgler eller brække låsene op selv.  
________________






                                   28.
Italien/Danmark 2019




Ole fulgte efter bilen med Malene og gadefejeren, mens alle mulige tanker og følelser susede rundt i hans hoved. Samtidig med at han var ved at gå i panik af angst for, hvad det skulle ske med dem, forsøgte han at finde en måde, at slippe ud af den umulige situation de var havnet i.
Han overvejede, at køre ind i bilen foran, for måske at kunne slippe væk i forvirringen, men det var vist kun noget der kunne lad sig gøre på film. Han havde jo en pistol trykket ind i siden og den ville sikkert gå af ved voldsomme bevægelser.
Mens han forsøgte at bekæmpe sin angst og panik, indså han, at der ikke var nogen mulighed for at slippe væk, så længe de befandt dig i bilerne. Han måtte håbe på, at et eller andet dukkede op, når de nåede frem til der, hvor det så end var, de skulle hen.
Da de var næsten nede ved søbredden igen, drejede gadefejeren ind ad en lille grusvej, som snoede sig igennem skov og krat, indtil de efter omkring en kilometers kørsel nåede frem til et lille hus, som lå diskret helt i skjul for uvedkommende blikke. 
Begge biler gjorde holdt på gårdspladsen, og Malene og Ole blev nu beordret ind i huset, som i stueetagen bestod af ét stort rum, hvor der i midten var et stort bord med stole omkring. 
Da de kom indenfor, blev de mødt af en smilende Russo,  som straks gik frem mod dem, mens han sagde: “Velkommen kære venner. Værs´go at tage plads ved bordet, så vi lige kan få os en snak om, hvad der nu skal ske.”
Malene og Ole så på hinanden. Begge var chokerede over, at den smilende og elegante mand de havde lært at kende, nu pludselig var en fjende som ville dem det ondt.
Russo sagde noget på italiensk og kort efter kom gadefejeren ind med skatten, som han satte midt på bordet. Russo sagde: “Mange tak, fordi I har fundet skatten til os. Den har vi ledt efter i mange år. Nu skal I bare hjælpe os med at få skrinet åbnet, og så får I lov til at gå.”
Russo gik hen til skrinet og lagde sin hånd på det, inden han sagde: “Vi er klar over, at kisten er mineret og kun kan lukkes op ved at dreje to nøgler samtidig. Vi ved også, at I har nøglerne, så sig mig nu, hvor de er.”
Ole rømmede sig og sagde med svag stemme: “Hvordan kan vi være sikre på, at I ikke slår os ihjel, så snart vi har hjulpet jer?”
“Det kan I ikke være sikre på, men hvis I ikke hjælper os, starter jeg med at skyde din kæreste i knæet. Så er hun invalideret for livstid. Derefter skyder jeg hende i det andet knæ, så i begge albuer og til sidst får hun en kugle for panden.”
Russo tog en pistol frem fra sin jakkelomme, tog ladegreb og pressede den ind mod Malenes knæ. Ole var ikke i tvivl om, at Russo ville gøre nøjagtig, som han sagde, så han råbte stakåndet: “Ok ok, vi skal nok hjælpe. Nøglerne er sat fast under passagersædet, men jeg kan hurtigt finde dem til jer.” 
Russo stak nu sin pistol i lommen igen, mens han udstak endnu en kommando. Tjeneren tog nu fat i Oles arm, hev ham op fra stolen og skubbede ham over mod døren. 
Inden Ole havde gået to skridt lød der et brag, og da han vendte sig om, så han at Russo lå på gulvet med et forbløffet udtryk i ansigtet. Midt i hans pande var der et hul på størrelse med en femogtyveøre, hvorfra der sivede en smule blod.
Malene skreg i rædsel og afmagt, og da Ole ville over for at trøste hende, blev han brutalt revet tilbage og fik endnu engang en pistol presset ind i siden.
Tjeneren sagde: “Der gælder nøjagtig samme betingelser som før, men nu er det bare os to I hjælper og ikke Russo. Fjolset troede, vi ville lade ham tage skatten og bruge alle værdierne på en for længst tabt sag. Hvor dum har man lov til at være. Nu går du med mig ud og får fat i nøglerne, mens min ven hygger sig lidt med din kæreste.”
Ole ville til at protestere, men fik stukket pistolen endnu hårdere ind i siden, så det eneste han kunne gøre var, at gå ud af huset og over til porschen.
På vej over mod bilen tænkte Ole desperat på, hvordan han kunne redde dem ud af den situation de var havnet i. Men der kom ingen ideer, så han vaklede bare lydigt afsted i det svage håb, at de måske ville få lov til at leve, når de havde afleveret nøglerne.
Da de nåede bilen åbnede Ole døren i passagersiden, lagde sig på knæ og begyndte at rode inde under sædet. Det første han mærkede var pistolen - den havde han fuldstændig glemt. Her var måske deres eneste mulighed for redning, hvis han kunne få den fri uden at tjeneren fik mistanke om, hvad han foretog sig.
Ole lagde alle kræfter i, og fik revet pistolen og nøglerne fri i næsten en bevægelse. Tjeneren som ikke kunne se pistolen, da den var skjult af Oles krop sagde utålmodigt: “Kom så med nøglerne, jeg kunne jo høre, du fik dem revet fri. Nu ikke nogen numre. Husk jeg har en pistol rettet mod dit hoved.”
“Jeg skal lige have dem helt fri,” sagde Ole og fingerede et nys, som skjulte lyden af sikringen, da han slog den fra.
Ole drejede sig nu halvt om og rakte tjeneren nøglerne med venstre hånd. Da tjeneren i bar begejstring over endelig at kunne få fat i skatten et øjeblik fjernede sin pistol fra Oles hoved, drejede Ole sig helt rundt og skød tjeneren midt i brystet.
Tjeneren vaklede baglæns, mens han forsøgte at få pistolen løftet op, så han kunne ramme Ole, men efter et par sekunder faldt han sammen og lå død i gruset.
Ole som nu pludselig var iskold og fokuseret, gik hurtigt over mod huset, hvor et forfærdeligt syn mødte ham, da han åbnede døren. Malene som stadig havde hænderne bundet på ryggen, var klædt nøgen på underkroppen og smidt ind over bordet. Gadefejeren stod bag hende med sit stive lem i hånden og var i færd med at trænge ind i hende. Malene jamrede stille, tydeligvis knust over alt det forfærdelige, hun havde oplevet den sidste times tid.   
Mens gadefejeren sagde noget muntert på italiensk, gik Ole uden at betænke sig hen bag ham, satte pistolen mod hans hoved og trykkede af. Igen genlød rummet af skud og gadefejeren faldt sammen og var død på stedet. 


Ole fik nu befriet Malenes hænder og hun faldt ham med det samme om halsen. De stod længe og holdt om hinanden, mens de begge fandt trøst og lindring i den tætte kontakt med den andens krop.
Endelig gav de slip, og Ole tog nu fat i skrinet, som han satte ind i bagagerummet foran i porschen. Derefter fandt han et håndklæde, som han brugte til at tørre alle de overflader af, som han og Malene måtte have rørt ved. Ole ville ikke efterlade nogen spor af dem i hytten. Tre lig ville uvægerlig afstedkomme en stor politiefterforskning, og da de jo havde været rundt i området, kunne de nemt blive inddraget i den. Om ikke andet så som mulige vidner.
Ole tog nøglerne ud af hånden på tjeneren, startede bilen og rullede tilbage af skovvejen. Han følte det, som om de havde været i det lille hus i mange timer, men faktisk var det hele jo overstået på under en halv time. 
På under en halv time var det lykkedes ham at slå to mennesker ihjel  - en tanke der virkede fuldstændig absurd på ham. Det med at slå mennesker ihjel, var jo noget soldater gjorde og ikke en fredelig gymnasielærer. Ikke desto mindre havde han gjort det, og han ville gøre det igen, hvis omstændighederne var til det. 
Alt det der var sket, kværnede rundt i hovedet på ham, men samtidig følte han sig klar og handlekraftig. Det måtte være adrenalin, der pumpede rundt i kroppen på ham i store mængder.
Da de nåede frem til hotellet sagde Ole: “Bliv her i bilen og slap af, så går jeg ind på hotellet og henter vores ting og tjekker ud.”
Malene sagde: “Hvordan vil du forklare, at vi pludselig tager afsted. Det ser da mærkeligt ud.”
“Jeg siger bare et eller andet om, at der er sygdom i familien, så vi er nødt til at køre hjem med det samme.”
“Ok, ja det bliver de vel nødt til at tro på.”
“Jeg er ligeglad med om de tror på det. Vi skal bare væk herfra nu.”
“Skynd dig tilbage, jeg kan ikke lide at være alene.”
“Jeg skynder mig alt, hvad jeg kan.”
Ole skyndte sig nu ind på hotellet og kom kort efter småløbende ud igen, smed bagagen ind på bagsædet, startede bilen og kørte sydpå ud af byen.
Da de havde kørt et stykke tid sagde Ole: “Vi kører en anden vej hjem, end den vi tog herned. Vi kører efter Milano og Gardasøen og derfra nordpå gennem Østrig og hjem.”
Malene så forundret på ham og sagde: “Hvorfor nu det? Er det ikke en længere tur?”
“Jo, men jeg prøver bare at undgå, at vi render ind i flere problemer. Da vi kørte ned fra bjerget, sad jeg og undrede mig over, hvor nemt de kunne finde os, så jeg tænkte, at de måtte have sat et eller andet fast på bilen, så de kunne følge, hvor den var. Da jeg var inde på hotellet lige før, brød jeg ind i Russos værelse og der fandt jeg en GPS tracker, der viste nøjagtig, hvor bilen holdt.”
“Jamen, så har de jo kunnet følge med i alt, hvad vi har foretaget os.” 
“Præcis. Jeg tog den selvfølgelig med, men jeg tror stadig vi kan risikere, at der er nogen efter os, så bare for at være forsigtig kører vi en anden vej hjem.”
Lidt efter sukkede Malene og sagde: “Jeg ….. jeg troede du var død.” Malene tørrede sine øjne og fortsatte:  “Da skuddet lød, dengang du var ude efter nøglerne, grinte gadefejeren og sagde, at nu var du ekspederet. Jeg var helt sikker på, at det var rigtigt.”
“Men det var det jo heldigvis ikke.” Ole tog Malenes hånd og kærtegnede den længe, indtil hun faldt til ro.
De kørte nu igennem den sene eftermiddag, aften og nat, og stoppede kun, når det var nødvendigt for at tanke eller få lidt at spise og besøge toilettet. Ole kørte hele vejen, mens Malene sov meget af vejen i passagersædet. Endelig ud på morgenen da de var et godt stykke oppe i Tyskland, kørte de ind på en rasteplads, hvor Ole fik et par timers søvn, inden de kørte videre mod den danske grænse.
Da de nærmede sig Hamborg, sagde Malene: “Vi skulle jo også se, om vi kunne finde et sommerhus, vi kan være i.”
“Ja, det er da rigtigt … det er jo ved at være på tide. Kan du ikke se, om du kan finde et og så få det booket de næste fjorten dage.”
Malene sad nu et stykke tid og søgte på sin mobil inden hun sagde: “Udvalget er jo ikke stort her midt i sommerferien, det er nok mest afbud der er tilbage.”
“Bare find et, der ligger lidt diskret, hvis det er muligt.”
Malene ledte nu videre og fandt endelig et hus som lå helt for sig selv dybt inde i skovene omkring Silkeborg. “Det bliver vist ikke mere diskret end det.” sagde hun.
“Så skynd dig at booke det.”


Da de nærmede sig grænsen, sagde Ole: “Jeg tror vi gør klogt i at køre over grænsen ved en af de små grænseovergange. Hvis der er nogen der forsøger at finde os, står de garanteret ved Kruså eller Padborg.”
De kørte over grænsen ved Rudbøl og efter yderligere et par timers kørsel, var de ved huset i skoven.
Huset var stort og lå smukt lige ned til en lille sø. Grunden var kæmpestor og der var ingen naboer at se. De bar hurtigt bagage og forsyninger ind i huset og var nu klar til det hele eventyret havde drejet sig om - at åbne Mussolinis kiste og se diamanterne, som nu havde været skjult i så mange år.
De gik begge to ud til bilen og hjalp hinanden med at bære kisten ind i huset, hvor de satte den på gulvet midt i stuen.
Ole tog nu nøglerne op af lommen, satte en i hver lås og drejede dem. Der lød et sagte klik og låget gled op. De stod begge nærmest lamslåede og stirrede på de mange juveler, som lynede og glimtede i aftensolens stråler.
Malene tog en håndfuld juveler op beundrede dem lidt og lod dem så falde ned i kiste igen. Hun sagde: “Hvor er de flotte. De fleste af dem er jo kæmpestore. Det er sådan nogle diamanter man ser, når kongelige og filmstjerner viser sig frem. Men hvad gør vi med alt det her? De italienere der har forfulgt os, ved garanteret hvor vi bor, så vi kan ikke tage hjem.”
“Nej, og jeg er sikker på, at de vil forfølge os, så længe vi har skatten.”
Malene så forskrækket på Ole og sagde: “ Jeg har fandme ikke lyst til at være på flugt fra dem resten af mit liv.”
“Nej, men derfor skal vi også skille os af med skatten hurtigst muligt.”
“Hvordan det, vi kan da ikke bare smide den ud igen.”
“Nej selvfølgelig ikke. Jeg har tænkt, at vi nu tager tre håndfulde juveler. En til hver af os og en til Pauls familie. Resten pakker vi ned og sender til en politistation, hvor vi lægger et brev ved, som fortæller at skatten er fundet i Italien og tidligere tilhørte Mussolini. Når først vi har afleveret skatten, er der jo ingen grund til at jagte os mere.”
“Så får Pauls familie jo ikke halvdelen af værdierne, som Jens havde lovet.”
“Nej, men det er der ikke noget at gøre ved. Vi er nødt til at aflevere en stor skat, så det giver genlyd over hele verden. Ellers tror jeg, at italienerne vil blive ved med at jagte os.”
Malene stod lidt og tænkte sig, om inden hun sagde: “Ja ja, men Pauls familie får da også en stor formue, de ikke har regnet med. Heldigvis ved de jo ikke, hvad de går glip af.”
Lidt efter sagde hun: “Der er garanteret mange, som vil gøre krav på skatten.”
“Det er der helt sikkert, men det er jo så ikke vores problem. Så må det være nogle embedsmænd der beslutter, hvad der skal ske med værdierne.”
“Det lyder som en god plan.” sagde Malene og tog endnu engang en håndfuld juveler op. “Vi har da også fortjent at få lidt ud af det.”
“Bestemt. Vi har da ihvertfald slidt for det, må man sige.” 


Et par dage senere blev der afleveret en pakke på politistationen i Aarhus. Da den vagthavende betjent lukkede pakken op, lå der øverst et brev som sagde:


“Denne pakke indeholder en meget stor værdi i diamanter. Vi har fundet dem i Italien, og de har oprindeligt tilhørt Mussolini. Vi har valgt ikke at beholde stenene og håber, at den danske stat vil sørge for, at værdierne bliver fordelt til de retmæssige ejere.”


Samme eftermiddag, var internettet ved at flyde over med nyheden om de mange diamanter, der bare var blevet afleveret. Gisningerne om, hvem der havde fundet skatten, og hvorfor de bare havde givet den fra sig igen, var mange og fantasifulde. 
Allerede samme dag blev der afsendt krav om ejerskab af skatten fra flere familier og enkeltpersoner i Italien, ligesom den italienske stat krævede skatten udleveret fra Danmark. 
































































  
                                29.
Rom 2019


Stemningen var trykket omkring mødebordet i det gamle palæ. Det var som om ingen rigtig ville åbne for samtalen om alle de dårlige nyheder, der var væltet ind over dem de sidste dage.
Endelig var der en gammel mand der rømmede sig og sagde: “Russo svigtede sin opgave og mistede skatten. Han var så tæt på at lykkes, og så lod han sig overrumple af et par amatører. Det kostede både ham og hjælperne livet, og skatten er nu helt udenfor vores rækkevidde.”
En stemme sagde: “Det er jo ikke helt klart, hvad der skete. Noget tyder på, at en af hjælperne skød Russo.”
Den gamle mand sagde: “Jeg er ligeglad med, hvad der skete. Russo fik ikke fat i skatten, og vi er nu tilbage, hvor vi startede. Han skulle have lyttet, da vi sagde, at tre mand var for lidt til opgaven, men han var jo så klog, og ville bestemme det hele selv.”
En stemme sagde: “Skal vi hævne os på danskerne. De er jo skyld i, at tre af vores nu er døde.”
Den gamle mand rejste sig og så rundt på alle deltagerne: “Vi skal ikke hævne noget. Sagen er tabt, og vi skal ikke bruge flere kræfter på det. Er det  forstået. Jeg forventer, at alle nu arbejder videre, som vi altid har gjort. Vores sag skal nok vinde. Det kommer bare til at tage længere tid uden Mussolinis skat.”




























 
Koblenz 2019


Den ældre kvinde sad i sit køkken og drak morgenkaffe, mens morgennyhederne kværnede fra fjernsynet. Hun var alene i lejligheden. Manden var  død for flere år siden og børnene var forlængst fløjet fra reden.
Nu da hun ikke skulle på arbejde mere, nød hun at tage sig god tid om morgenen. Hun glædede sig hver morgen over, at hun kunne sidde og slappe af, mens de øvrige beboere i opgangen hastede afsted for at nå deres forskellige gøremål.
Hendes pension var ikke stor, men hun kunne klare sig, hvis hun blot var påpasselig med sine penge.
Lige da hun skulle til at rejse sig for at vaske sin tallerken og kop op, ringede det på døren. 
“Underligt”, tænkte hun, “det er da mindst ti år siden, at der er nogen der har ringet på min dør, uden at jeg har vidst de kom.”
Da hun åbnede døren stod der et postbud med en lille pakke, som hun fik udleveret efter behørigt at have kvitteret for den.
Da hun havde lukket døren efter postbudet, så hun nærmere på pakken og til sin overraskelse, så hun, at pakken var afsendt fra Danmark. Hun kendte ingen i det lille land mod nord, så hun blev enig med sig selv om, at det nok var et af hendes børn, der havde købt et eller andet til hende på internettet - sådan gjorde de unge jo nu om dage. Hun havde lige haft fødselsdag, så hun tænkte, at det nok var en forsinket fødselsdagsgave.
Hun satte sig nu ud til køkkenbordet igen, mens hun glædede sig til til at lukke pakken op - en helt uventet gave, var da en dejlig start på dagen. Pakken var pakket ind i kraftigt papir og omvundet flere gange med sejlgarn, så hun måtte bruge en saks for at komme ind til pakkens indhold, som viste sig at være en skotøjsæske.
Nu blev hun for alvor mystificeret, for hvem kunne finde på, at købe sko til hende? Sko var da ikke noget man gav som gave, de skulle jo prøves først, for at man kunne være sikker på, at de passede.
Da hun fik låget af æsken, så hun, at den var fyldt op med sammenkrøllet avispapir, men da hun stak hånden ned i papiret, fik hun fat i endnu en æske, som også var pakket omhyggeligt ind i papir og sejlgarn. Efter igen at have brugt saksen, sad hun nu med en lille papæske som indeholdt en stofpose og et brev. Hun tog foldede brevet ud og læste:


        “Kære fru Jantzen


Jeg sender denne pakke til Dem, fordi Deres morbror under krigen, kort før han døde, deltog i nogle begivenheder, hvor han gjorde sig fortjent til en del af en skat bestående af første klasses diamanter. Vi har nu fundet skatten og sender derfor deres morbrors andel til dem. Når De får diamanterne vurderet, vil de finde, at det er en stor formue der gemmer sig i posen.
Jeg håber, De er ved godt helbred og vil ønske Dem alt godt fremover.


Med venlig hilsen


NN


P.S. lad være med at forsøge at finde ud af, hvem jeg er. Hvis De vil beholde diamanterne er diskretion altafgørende.”








                                        Slut